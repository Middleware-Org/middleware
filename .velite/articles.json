[
  {
    "slug": "il-laboratorio-della-guerra",
    "title": "Il laboratorio della guerra",
    "date": "2025-11-21T00:00:00.000Z",
    "author": "kamo-modena",
    "category": "universita-della-guerra",
    "issue": "esperimento-formazione",
    "in_evidence": false,
    "published": false,
    "content": "<p><strong>Un’ipotesi a premessa.</strong></p>\n<p>Rita Cucchiara è la nuova rettrice dell’Unimore. Prima donna ad assumere questo ruolo nella storia dell’Università di Modena e Reggio, è stata eletta a giugno 2025 al ballottaggio contro Tommaso Fabbri, con un corpo accademico votante spaccato in due.</p>\n<p>Come gruppo di inchiesta universitario, è indicativo per il nostro discorso lo spostamento dei rapporti di forza, di bilanciamento e di potere interni all’istituzione Università dal dipartimento di Economia a quello di Ingegneria. Come vedremo, questo elemento può essere già inteso come indizio della direzione e del ruolo che l’istituzione università sta assumendo, in questa fase accelerata e acuta di crisi, sul nostro territorio inteso nelle sue connotazioni produttive e sociali, nel suo rapporto con lo sviluppo capitalistico a vocazione industriale e dei soggetti da esso messi al lavoro, e in relazione alle trasformazioni del contesto politico e capitalistico non solo locale, ma regionale, nazionale ed europeo, dentro la crisi globale che si fa stato di guerra.</p>\n<p>La figura della nuova rettrice sta lì a esprimere questa fase di cruciale trasformazione. Partiamo da qui, cominciando a tracciare qualche punto d’inchiesta sull’università come «laboratorio della guerra», da ampliare, mettere a verifica e agire in senso militante, con punto di vista di parte.</p>\n<p><strong>La nuova rettrice: Rita Cucchiara.</strong></p>\n<p>Ordinaria di ingegneria informatica e direttrice di numerosi laboratori di ricerca sull’intelligenza artificiale, Rita Cucchiara viene descritta dai giornali come il volto delle donne nelle STEM italiane, con un curriculum accademico invidiabile. Tuttavia, il dato politico reale che emerge ripercorrendo le tappe della sua carriera accademica e istituzionale è il suo ruolo di raccordo, da un lato, tra ricerca pubblica universitaria e il suo impiego nel rilancio del profitto d’impresa e, dall’altro, tra politica (non solo locale) e accesso alle catene globali del valore. In una traiettoria che, seguendo la curva dell’accumulazione capitalistica nel tempo della crisi e della guerra, descrive chiaramente la porosità tra la produzione – industriale, di sapere, e quindi di soggettività – civile e la produzione militare, oggi esplicata nel paradigma del «dual use».</p>\n<p>Sarebbe infatti parziale, e quindi limitante, accontentarsi di contestare superficialmente la sua stretta vicinanza a Israele – sebbene durante il genocodio della popolazione palestinese della striscia di Gaza e il salto di livello nel conflitto in Medio Oriente non esistano posizioni neutrali – trascurando di osservare, in profondità, il significato di quanto realizzato nel contesto in cui siamo collocati, l’Italia e in particolare l’Emilia. Tenere come unica prospettiva critica un generico pacifismo rischia infatti di ridurre l’analisi e quindi la prassi politica a polemica moralista, e soprattutto di non riconoscere la portata reale della direzione di trasformazione in «fabbrica della guerra» del nostro territorio, in cui l’industria della formazione tecnico-scientifica – non limitata a sole scuola e università – svolge un ruolo di primissimo piano: quello di «laboratorio della guerra».</p>\n<p><strong>Unimore e IDF: la relazione strutturale con Israele.</strong></p>\n<p>Fatta questa opportuna premessa, è incontestabile che Cucchiara ha svolto un ruolo soggettivo d’impulso nello sviluppo della collaborazione tra Unimore e la ricerca tecnologica israeliana, stringendo partnership pluriennali e organizzando enormi congressi. Si prenda, tra i tanti esempi, <a href=\"https://www.lastampa.it/esteri/2019/03/05/news/italia-e-israele-insieme-nella-sfida-per-l-intelligenza-artificiale-1.33685272/\">la presentazione del laboratorio AIIS</a>, diretto da Cucchiara, al Naftali Building dell’Università di Tel Aviv, con la presenza dell’Ambasciata italiana e di Isaac Ben-Israel, ex generale dell’IDF e oggi direttore della Israeli Space Agency , la <a href=\"https://eccv2022.ecva.net/organizers/\">ECCV European Conference on Computer Vision</a> del 2022, organizzata da Cucchiara a Tel Aviv insieme a figure di primo piano come Amnon Shashua, CEO miliardario di Mobileye e fondatore dell’omonima Shashua Family Foundation, società “filantropica” il cui Nitzanim Program mira a «duplicare il numero di giovani provenienti da zone svantaggiate nei reparti high-tech dell’IDF» (si veda <a href=\"https://en.shashua-foundation.org.il/core-activity/technological-education\">qui</a> e <a href=\"https://nitzanim.udi.org.il/nit_eng/\">qui</a>). Ma accanto a queste numerose iniziative estemporanee, vanno sottolineati i tentativi di rendere duratura nel tempo, ovvero strutturale, la collaborazione con Israele, lanciando network pensati ad hoc come la <a href=\"https://ellis.eu/faq\">rete ELLIS</a>, un «laboratorio di ricerca sulle AI multicentrico composto di unità e istituti situati in Europa e in Israele»; la rete conta appunto anche un’unità modenese, diretta da Cucchiara.</p>\n<p><strong>Unimore e NATO: progettare la guerra che viene.</strong></p>\n<p>Non mancano poi i progetti NATO, quale il <a href=\"https://aimagelab.ing.unimore.it/imagelab/pubblicazioni/mandodigitale.pdf\">programma di riconoscimento facciale BESAFE</a> – Behavioral Learning in Surveilled Areas with Feature Extraction – che la rettrice stessa ha coordinato in collaborazione con la Hebrew University. Sempre Cucchiara ha poi lanciato i suoi laboratori Unimore in grossi progetti alle dirette dipendenze della Difesa e dell’intelligence statunitense, come il <a href=\"https://aimagelab.ing.unimore.it/imagelab/project.asp?idprogetto=73\">progetto di videosorveglianza DIVA di IARPA</a> (Intelligence Advanced Research Project Activity) dell’Ufficio del Direttore dell’Intelligence Nazionale (<a href=\"https://www.modenatoday.it/attualita/intelligenza-artificiale-unimore-eccellenza-rita-cucchiara-14-maggio-2019.html\">qui</a> una presentazione del progetto in cui Cucchiara casualmente trascura di indicare l’origine spionistica del progetto). Oltre all’AIIS, un altro laboratorio modenese diretto da Cucchiara, l’AImageLab, viene frequentemente presentato come un esempio virtuoso di collaborazione tra l’Unimore e Leonardo(si veda <a href=\"https://web.archive.org/web/20250623165210/https:/www.ital-ia2023.it/workshop/ai-per-lindustria\">qui</a> e <a href=\"https://web.archive.org/web/20250623163930/https:/aimagelab.ing.unimore.it/imagelab/uploadedFiles/AI_unindustria_cucchiara.pdf\">qui</a>), il colosso globale nel settore della Difesa controllato dallo Stato italiano, tra i maggiori attori del complesso militare-industriale e protagonista oggi, sul territorio modenese ed emiliano (ma non solo, come dimostrano <a href=\"https://www.infoaut.org/sfruttamento/torino-cambia-lavoro-tra-deindustrializzazione-e-riconversione\">le inchieste torinesi e in Piemonte</a>), nel dare il ritmo e la direzione alla riconversione in senso bellico del tessuto d’imprese meccaniche e metalmeccaniche legato all’automotive in crisi.</p>\n<p>Va segnalato, inoltre, il progetto STORE (Shared daTabase for Optronics image Recognition and Evaluation), un enorme consorzio di accademici e colossi dell’industria militare come Rheinmetall (tedesca) e Thales (francese), finanziato con 323 milioni di euro dall’UEper la creazione di un database di immagini esplicitamente rivolta all’analisi tattica delle situazioni di combattimento, a cui Unimore partecipa attraverso il laboratorio AIRI, diretto sempre dalla rettrice neoeletta (si veda <a href=\"https://www.thalesgroup.com/en/worldwide/defence-and-security/press_release/ai-assisted-optronics-unprecedented-european-project\">qui</a> e <a href=\"https://www.airi.unimore.it/Competitivi.asp\">qui</a>). Sebbene non ci siano fonti pubbliche chiare in materia, sembra che parte della sperimentazione militare che vede nella Cucchiara interlocutore strategico ruoti, oltre che nella cybersicurezza, <a href=\"https://web.archive.org/web/20240329224410/https:/www.iai.it/sites/default/files/ucas_231121-pubblico.pdf\">intorno al mondo dell’aviazione e dei droni</a> – un arma, quest’ultima, avviata alla produzione di massa il cui potenziale è già stato sperimentato sui fronti ucraino e mediorientali, che sarà protagonista nei futuri scenari bellici come il carrarmato nella Seconda guerra mondiale – che incontra i vari tentativi di Confindustria e della Regione emiliano-romagnola a governo PD di sviluppare un distretto locale dell’aerospazio.</p>\n<p><strong>Unimore, imprese e politica a sistema per il profitto.</strong></p>\n<p>A questo punto però è necessaria una precisazione, senza la quale si rischia di fraintendere il senso del quadro descritto. La prossimità della nuova rettrice di Unimore ad articolazioni di Israele e ad apparati della NATO non può prescindere dall’ambito della politica istituzionale, con cui sussistono solidi collegamenti e internità. Dal “<a href=\"https://web.archive.org/web/20250626110414/https:/www.ritacucchiara.it/static/assets/pdf/curriculum_en.pdf\">curriculum</a>” leggiamo infatti una fitta lista di importanti incarichi istituzionali sia con il governo Conte I (“giallo-verde” a trazione M5S e Lega), sia con il governo Conte II (il cosiddetto governo “giallo-rosso” con M5S e PD), sia infine con l’attuale governo Meloni. È possibile notare, quindi, che il raccordo con il mondo della decisione politica (e quindi con le risorse e i finanziamenti statali e comunitari) non vada ridotto solo a una precisa visione ideologica o a un’adesione a un determinato partito politico.</p>\n<p>Tuttavia, nel contesto modenese ed emiliano, è con il sistema radicato del partito che governa il territorio e lo sviluppo, il PD, che sussistono le maggiori relazioni e affinità.</p>\n<p>Per quanto riguarda la politica di Modena, i giornali avevano fatto circolare nell’ottobre 2023 l’ipotesi di una <a href=\"https://web.archive.org/web/20250625090604/https:/www.ilrestodelcarlino.it/modena/cronaca/la-corsa-a-sindaco-pd-il-tempo-stringe-tra-i-nomi-papabili-spunta-la-prof-cucchiara-082ec33c\">candidatura della Cucchiara a sindaco per il Partito Democratico</a> favorita nientemeno che dall’allora presidente (modenese) della regione Emilia Romagna Stefano Bonaccini; sebbene a questa eventualità non seguirono prese di posizione esplicite, il ruolo raggiunto difficilmente la può vedere estranea a collegamenti, appoggi, internità all’area politica del PD che governa il territorio e il suo sviluppo, in sintonia con l’università.</p>\n<p>Vale la pena menzionare, a tal riguardo, almeno due eventi particolarmente rilevanti se declinati nell’ottica di rilevare i legami politici della nuova rettrice, e come questi ultimi vengono contestualizzati nel panorama universitario e industriale emiliano e modenese, nell’ottica di interpretarne le presenti e future trasformazioni.</p>\n<p>Cucchiara ha preso parte all’iniziativa organizzata dal PD “<a href=\"https://partitodemocratico.it/il-ruolo-delle-pmi-nel-next-generation-eu/\">Impresa &#x26; ripresa: il ruolo delle PMI nel Next Gen EU</a>”, tenutasi il 15 Luglio 2021, finalizzata a rafforzare il tessuto produttivo europeo, con tema centrale il ruolo delle PMI – baricentro dell’economia italiana, con particolare rilevanza nel triangolo industriale lombardo-veneto-emiliano – nel rilancio economico postpandemico. L’intervento portato da Cucchiara ha visto come principale punto di attenzione il profondo scollamento, nel nostro Paese, tra innovazione, con focus su quella universitaria relativa all’AI, e apparato industriale, spesso incapace di assorbire conoscenza e pratiche/tecnologie innovative. La rettrice ha dunque auspicato a una sempre più stretta collaborazione tra centri di ricerca universitari con aziende, figure manageriali, amministrazioni locali, anche in ottica di uno sviluppo tecnologico che non si pieghi a una mera acquisizione da soggetti internazionali distaccati dal territorio, e che permetta quindi di rientrare competitivamente nelle catene del valore globali. Tra gli altri, all’evento hanno presenziato Enrico Letta (allora segretario del PD), Andrea Orlando (allora ministro del Lavoro e delle Politiche sociali nel governo guidato da Mario Draghi), Cesare Fumagalli (ex segretario generale di Confartigianato imprese) e Anna Ascani (allora sottosegretaria di Stato al Ministero dello Sviluppo economico).</p>\n<p>Un secondo evento sicuramente di rilievo nell’andare a tracciare i legami tra la rettrice e pezzi di Partito Democratico è la convention del 22 luglio 2023 di Energia Popolare, corrente/area di Stefano Bonaccini – ex presidente della regione Emilia-Romagna, ora mandato a curare gli interessi della borghesia locale a Bruxelles come eurodeputato – interna al partito. In tale circostanza Cucchiara ha tenuto il proprio intervento su un piano di analisi di più alto livello, andando a rispondere alla domanda “Perché la politica si deve occupare di AI?” Ha sottolineato quindi come l’AI rappresenti di per sé un “fatto politico”, facendo riferimento al documento “AI for Europe”, votato e firmato il 25 aprile 2018 dagli Stati membri della Comunità europea, che sancisce l’importanza che l’intelligenza artificiale riveste in relazione alle scelte politiche dei nostri paesi. La rettrice riprendeva il documento in questione specificando in particolare come la rivoluzione tecnologica dell’AI dovesse coniugarsi con i “nostri” valori “etici”, di “democrazia”, di “diritti umani”, di “privacy” e ci capacità di gestire i dati personali.</p>\n<p>Queste affermazioni in particolare, tolta l’ipocrita retorica progressista ormi ristagnante, generano sicuramente non pochi contrasti con la realtà concreta e pubblica di una stretta collaborazione tra UNIMORE da una parte e articolazioni di Israele e della Nato dall’altra, impegnati in prima linea nel genocidio della popolazione palestinese e nella guerra per procura contro la Russia cercata, scatenata e sostenuta dall’imperialismo delle consorterie euroatlantiche. Collaborazione attuata proprio tramite progetti e laboratori spesso diretti dalla Cucchiara, messi al lavoro, insieme allo sviluppo dell’AI, per la «fabbrica della guerra», per un sistema che produce e riproduce sfruttamento e guerra come ultima spiaggia della valorizzazione capitalistica e del dominio imperialista, schiacciando qualsiasi sedicente valore etico, democrazia, diritto e privacy a seconda dell’interesse e del profitto del momento.</p>\n<p>Crediamo sia importante considerare questi eventi e collaborazioni non come un posizionamento strettamente ideologico da parte di Cucchiara, ma come segnali di un legame continuativo e strategico tra la rettrice e le forze politiche che sul territorio modenese ed emiliano rivestono un ruolo decisionale di primo piano nell’ottica di una sempre crescente integrazione tra università, sistema d’impresa dipendente da una ricerca pubblica “messa a profitto” e accodata al trend del dual use civile-militare, e ristrutturazione industriale del territorio in funzione dello sviluppo bellico.</p>\n<p><strong>Capitalismo in Stato di guerra.</strong></p>\n<p>Ciò che va osservato nell’apparentemente contraddittorio, passaggio continuo della rettrice dalla destra alla sinistra è la necessità del suo ruolo di stabilire un legame con le forze politiche che si candidano a gestire il potere ai diversi livelli della società e che vedono nell’intelligenza artificiale un elemento strategico.</p>\n<p>Come la Cucchiara stessa <a href=\"https://web.archive.org/web/20250623105359/https:/gnosis.aisi.gov.it/gnosis/Rivista59.nsf/ServNavig/59-23.pdf/$File/59-23.pdf?OpenElement\">scrive su «Gnosis»</a> (rivista ufficiale dell’AISI, Agenzia informazioni e sicurezza interna, ossia l’erede del SISDE), parlando del laboratorio AIIS da lei diretto, «nato sotto l’egida del Dipartimento delle informazione per la sicurezza», l’obiettivo dichiarato è di «rafforzare la crescente cooperazione tra ricerca e industria e tra ricerca e istituzioni».</p>\n<p>Politico ed Economico trovano punto di mediazione, raccordo e sintesi nello Stato, che attraverso le sue articolazioni li organizza a sistema. In Emilia possiamo vedere, attraverso il punto di osservazione del laboratorio università e dell’indirizzo rappresentato dalla rettrice Cucchiara, la messa a sistema delle esigenze capitalistiche di rilancio di un’accumulazione locale in affaticamento o che rischia di perdere l’aggancio agli anelli alti delle catene globali del valore con il quadro politico dell’avvicinamento e quindi della preparazione a uno scenario di guerra che vede già impegnato lo Stato nella mobilitazione delle sue risorse (obiettivo del 5% del Pil alla Difesa a scapito della spesa sociale, legislazione repressiva del dissenso e della conflittualità interna con il DDL sicurezza, militarizzazione delle decisioni e dei territori in prossimità di strutture energetiche, logistiche, produttive e militari sensibili come il futuro impianto di accumulo energetico di San Damaso, progetti di formazione e propaganda militare nelle scuole, ipotesi di ripristino della leva, eccetera).</p>\n<p>Nel nostro territorio, uno degli apici dello sviluppo industriale italiano insieme a Lombardia e Veneto, infatti, la scienza prodotta dalla mano pubblica attraverso l’università, la ricerca, la formazione e il lavoro di ricercatori, serve per essere infusa nella produzione di merci delle imprese – sopperendo una quota di investimenti in ricerca e sviluppo aziendali tra le più basse d’Europa, in particolare nelle medio-piccole imprese che si concentrano nel tessuto industriale emiliano – le quali nell’accesso a programmi di sviluppo tecnologico e mercati ad alto valore aggiunto possono trovare la porta d’ingresso ai piani più alti e redditizi delle catene del valore, quelle filiere in cui spesso hanno maggior peso gli asset immateriali (design, marketing, brevetti, datasets, ecc.).</p>\n<p>E quale settore più redditizio, in tempi di guerra imperialista, che l’industria militare, con cui la guerra viene materialmente preparata? Con tutto il corollario di merci, produzioni, subforniture visto come volano per trainare fuori dai guai un capitalismo in crisi di valorizzazione.</p>\n<p><strong>Dal laboratorio alla fabbrica della guerra: il pivot militare.</strong></p>\n<p>A fianco del laboratorio università, spetta dunque alle amministrazioni politiche cittadine e regionali plasmate e occupate dal PD – utilizzando anche “cinghie di trasmissione” come la Cgil, la cooperazione, l’associazionismo progressista tipico della società civile emiliana –  il ruolo di governare e armonizzare lo sviluppo di questa fabbrica sociale che è il nostro territorio in «fabbrica della guerra», coordinando, mediando, i processi decisionali, attirando flussi di capitale, indirizzando saperi “spendibili”, oltre che organizzando il territorio e la sua forza-lavoro a essere “più competitivi”, “più specializzati”, “più pacificati” rispetto ad altri, e gestire le inevitabili ricadute negative sulla composizione sociale di cui facciamo parte e sull’ecosistema già martoriato e nocivo in cui viviamo.</p>\n<p>Non è strana, dunque, la timidezza delle burocrazie e delle strutture dei sindacati concertativi “di Stato” (Cgil-Cisl-Uil) verso i processi di rinconversione in senso militare dell’industria emiliano-modenese, o l’inconsapevolezza di questi processi da parte degli stessi delegati sindacali dentro le fabbriche: il complesso militare-industriale porta commesse, quindi lavoro, spesso anche specializzato, quindi magari a più alto salario in un frangente di scarsa disponibilità di manodopera qualificata o giovanile disposta a introiettare tempi della fabbrica e “status” operaio. E lavoro, per i sindacati, vuol dire rappresentanza, e quindi coinvolgimento in tavoli istituzionali, tavoli di trattativa, tavoli per stilare accordi. Tavoli per controllare la forza-lavoro e dare un senso alla propria esistenza nel suo rapporto con le parti Confindustria e Stato.</p>\n<p>Il “modello Emilia” è stato un modello di sviluppo peculiare che, dal dopoguerra agli anni Ottanta, ha proiettato il sistema economico della regione dal sottosviluppo agricolo a punte d’avanguardia dell’industria internazionale. E ricordiamo che le basi di questo sviluppo industriale, a Modena, sono state posto da acciaierie e fabbriche messe al lavoro per la produzione bellica fin dal primo Novecento. Oggi, dopo il passaggio di crisi del 2008 e dentro le temperie prima pandemiche e poi belliche che dal 2020-2022 stanno ridefinendo il sistema della globalizzazione, anche l’Emilia è investita da un processo di riconfigurazione dagli esiti non scontati, e insieme ad essa Modena. A partire dalla crisi dell’industria tedesca, in particolare l’automotive, a cui pezzi non secondari di industria modenese ed emiliana sono strettamente legati da rapporti di subfornitura. E dalle necessità geopolitiche dell’egemone americano di <em>reshoring</em> e <em>friendshoring,</em> ovvero di ricostituzione interna al campo NATO – o di paesi “fedeli” e “sicuri” selezionati in esso, tra cui l’Italia sembra ambire la posizione – di una base industriale, di catene della produzione, in particolare nel settore militare, che la fase superata di globalizzazione ascendente (1989-2008) ha disperso e allungato in giro per il mondo. Un mondo, oggi, non più pacificato sotto l’indiscutibile dominio degli Stati Uniti e del suo prolungamento Occidente, ma che a Washington sono determinati a far rimanere tale. Preparandosi alla guerra.</p>\n<p>In tale contesto l’opportunità, che si fa urgenza, di ammodernare i settori, le filiere e le lavorazioni di punta utilizzando il pivot militare, con buona pace di quello stuolo di imprese (ancora troppo piccole o arretrate, obsolescenti di managing, con forza lavoro dequalificata e scarsamente presenti nei mercati internazionali) che non avrà capacità, canali e capitali per stare al passo se non un’ulteriore dequalificazione, sfruttamento e comando sul lavoro.</p>\n<p>Di qui il peso specifico che acquisisce sempre di più, dentro l’istituzione Unimore, il dipartimento di Ingegneria, e l’importanza sistemica di figure di raccordo come la rettrice Cucchiara, con la sua rete di contatti internazionali “dual use” (civili e militari) nei settori strategici più avanzati di sviluppo tecnologico e a più alto valore aggiunto, tra cui figurano colossi dei semiconduttori e dell’Intelligenza artificiale di calibro geopolitico <a href=\"https://web.archive.org/web/20250623175450/https:/www.consorzio-cini.it/index.php/it/component/attachments/download/986\">come NVIDIA</a>.</p>\n<p><strong>Intelligenza artificiale: dalla Motor alla Silicon valley emiliana?</strong></p>\n<p>Dal punto di vista capitalistico, solo se si riconfigura integrando vocazione manifatturiera e ricerca tecnologica, produzione e brevetti, utilizzando l’occasione del pivot del militare, l’Emilia può continuare a garantire alla sua imprenditoria di restare a galla in un Italia e in un’Europa strette nella morsa della crisi globale. Ancor meglio se una singola lavorazione o un singolo brevetto può prestarsi contemporaneamente a più settori: ecco il senso del valore strategico del <em>dual use</em>, ossia della capacità di un prodotto di venire utilizzato sia per il mercato civile che per quello militare.</p>\n<p>Non sorprenderà dunque che la rettrice Cucchiara sia nel <a href=\"https://web.archive.org/web/20240513085843/https:/presidenza.governo.it/AmministrazioneTrasparente/ConsulentiCollaboratori/allegati_2023/Cucchiara_Rita_CV.pdf\">CDA di ART-ER</a>, il consorzio della Regione finalizzato a rafforzare la proiezione internazionale e la produttività delle imprese e della ricerca locali e nel gruppo di lavoro del <a href=\"https://web.archive.org/web/20250524193623/https:/assets.innovazione.gov.it/1637777289-programma-strategico-iaweb.pdf\">Programma Strategico per l’Intelligenza Artificiale 2022-2024</a>. Si noti che a entrambi è da ricondurre la “Data valley” di Bologna, ossia un reticolato di imprese e servizi legati all’elaborazione di dati orbitante intorno al supercomputer Leonardo di Cineca: un progetto dal costo stimato di 240 milioni di euro, che fornisce l’infrastruttura materiale anche per le sperimentazioni sviluppate a Modena.</p>\n<p>Peter Thiel, fondatore di Palantir, tecno-oligarca della Silicon Valley e ideologo neoreazionario dell’amministrazione Trump, <a href=\"https://www.youtube.com/watch?v=vV7YgnPUxcU\">spiega</a> che, come molti altri investitori di alto profilo, ha deciso di scommettere sull’AI perché senza di essa non resta nient’altro: nessun segno di progresso, nessuna immagine del futuro. Nessun nuovo ciclo di sviluppo in grado di superare la grande stagnazione. Nelle sue parole è palpabile una certa disperazione capitalistica.</p>\n<p>Per il capitalismo in crisi l’Intelligenza Artificiale è considerato come elemento decisivo, ultima spiaggia attraverso cui far valorizzare flussi di capitali altrimenti in marcescenza: sia nella ristrutturazione della base produttiva nazionalee nel suo riorientamento verso l’estrazione di plusvalore; sia per la cattura di capitali internazionalizzati da mettere a valorizzazione attraverso investimenti; sia nella riconfigurazione della divisione internazionale del lavoro, in cui la competizione tecnologicatra Stati Uniti (e Occidente) e quella dei suoi avversari (su tutti, la Cina) diventa immediatamente una forma di scontro geopolitico esistenziale.</p>\n<p><strong>Alcune piste aperte di ricerca politica.</strong></p>\n<p>Grande crisi significa grande guerra nella storia del capitalismo contemporaneo. Oggi, di fronte a tutti, sembra stagliarsi questo passaggio d’epoca. Non sappiamo quanto grande crisi sociale comporterà, se sarà possibile dopo di esso un ritorno di grande ciclo di sviluppo, e se questo passaggio sarà segnato dal ritorno in grande di lotta di classe e lotta politica. Per quanto ci riguarda, il «che fare?» riguarda come starci dentro a questo passaggio. Dentro al nostro tempo, ma contro di esso. Non si tratta di negare quello che è. Si tratta di anticiparlo e, passateci un’immagine, <em>surfarlo</em>. Prenderne atto senza lasciarsi subordinare dalla sua logica. Rovesciandolo nell’occasione che rimette in discussione, ancora prima che il sistema di produzione e il rapporto di potere, il nostro modo di osservare e agire nella complessità del mondo con punto di vista di parte, a partire dai territori e dalle contraddizioni dove siamo socialmente collocati. Alla ricerca di una forza collettiva possibile in grado di farne una scadenza e un passaggio in avanti, di ricomposizione e organizzazione di momenti di attacco e di rottura, di costruzione autonoma di nuove prospettive di fuoriuscita da questa «fabbrica della guerra» che è il modo di produzione capitalistico, la sua forma di vita e il suo modello di società, a partire dai sui «laboratori» più avanzati, come appunto l’università.</p>\n<p>Considerate dunque le trasformazioni, dentro e fuori i muri dell’università, in cui il nuovo rettorato dell’Unimore si inserisce e di cui è espressione, si aprono piste di ricerca del conflitto su cui continuare l’inchiesta, dentro il «laboratorio della guerra», reparto baricentrale della «fabbrica della guerra» del nostro territorio. Qui, in conclusione, ne elenchiamo alcune, da ampliare e mettere a verifica nel proseguimento dell’inchiesta.</p>\n<p><strong>Composizione studentesca e forza-lavoro dentro l’università.</strong></p>\n<p>Quale ruolo e consapevolezza, dentro le trasformazioni dell’università, hanno studenti e lavoratori, in particolare ricercatori, assegnisti di ricerca, dottorandi più o meno precari, coinvolti e messi al lavoro per il «laboratorio della guerra»? Come cambiano la fruizione dell’università e le aspettative studentesche verso di essa in relazione alla «fabbrica della guerra», alla propria formazione in funzione del «dual use», ai percorsi lavorativi interni o coinvolti nel complesso militare-industriale? I lavoratori verranno coinvolti più strettamente, anche grazie a miglioramenti di posizione e di condizione, o il loro lavoro ulteriormente impoverito di autonomia e sfruttato attraverso meccanismi di precarietà? Sono possibili in tale frangente comportamenti di rifiuto della propria condizione e della propria messa al lavoro per la guerra? E di che tipo, su quali basi e in quali settori?</p>\n<p><strong>Trasformazione della città e del territorio.</strong></p>\n<p>Come si trasformeranno la città di Modena (e il suo territorio allargato alla provincia) a fronte dell’importanza sempre più crescente nel sistema regionale, nazionale e internazionale della propria università in «laboratorio della guerra», di cui Ingegneria avrà sempre più un ruolo preminente? Che tipo di composizione studentesca e lavorativa attirerà, con quali aspettative, a quali condizioni abitative e di possibilità di reddito? Che tipo di infrastrutture dedicate andranno a impattare – e come – sulla popolazione studentesca e cittadina, a fronte di speculazioni edilizie di “studentati” monstre (<a href=\"https://www.lapressa.it/articoli/politica/studentato-alla-sacca-prezzi-folli-1050-euro-al-mese-per-16-metri-quadrati\">quello sull’area delle Ex-Officine Corni in via Fanti e via Benassi nel quartiere Sacca</a>) o di lusso, con sventramento e gentrificazione dei quartieri del centro in funzione di movida e turismo (come la trasformazione di via Carteria e zone limitrofe a S. Eufemia, praticata attraverso la cinghia di trasmissione dell’associazionismo progressista), e con quali contraddizioni? Che effettivo ruolo e funzione hanno certe opere impattanti, imposte dall’alto con la scusa della transizione energetica, come il <a href=\"https://www.gazzettadimodena.it/modena/cronaca/2025/05/15/news/san-damaso-residenti-in-rivolta-a-modena-no-ai-160-container-batteria-1.100706247\">progetto di impianto di accumulo energetico BESS di San Damaso</a>?</p>\n<p><strong>Lavoro e fabbrica della guerra.</strong></p>\n<p>Che tipo di lavori, con che qualità e salari, si verranno a creare sul territorio trasformato in «fabbrica della guerra» attraverso la filiera del complesso militare-industriale? Che tipo di formazione scolastica e universitaria, tecnica e specialistica, necessiteranno? La piccola-media impresa riuscirà a inserirsi nel processo di riconversione, e come, o assisteremo a processi di ulteriore accentramento? Che tipo di figure operaie e/o tecniche saranno baricentrali in questa settore di produzione? E quale sarà il peso specifico degli ingegneri e tecnici formati dall’Unimore? L’espansione del complesso militare-industriale nella filiera meccanica e metalmeccanica modenese produrrà più scomposizione e frammentazione a livello di classe (salari e inquadramento alti per determinate figure insieme a maggior sfruttamento e dequalificazione per altre) come gestione della crisi o più ambivalenze da poter piegare dentro a un processo di rinnovato sviluppo? Che ruolo avranno i sindacati confederali “di Stato” (Cgil-Cisl-Uil) dentro questo processo e quali possibilità di attivazione conflittuale fuori, oltre, di essi?</p>\n<p><strong>Soggettività politica.</strong></p>\n<p>In un contesto peculiare come Unimore (divisa tra le sedi di Modena e Reggio) che ha sempre faticato a esprimere momenti e spazi conflittualità, perfino dentro le facoltà umanistiche, come si trasforma la composizione studentesca e le soggettività che esprime? Come può e deve cambiare – se è possibile – la militanza politica dentro l’università trasformata in «laboratorio della guerra»? Può essere lo spazio STEM, intrecciato ai più alti processi di sviluppo e trasformazione descritti, essere ambito dove ricercare ambivalenze e potenziali soggetti conflittuali? Attraverso quali canali, linguaggi e forme organizzative? E le figure studentesche delle facoltà umanistiche come si collocano in questo contesto? Quali salti in avanti di metodo e formule organizzative sono necessari per ambire all’altezza dei processi che si vogliono aggredire, sabotare e rovesciare? È possibile pensare percorsi e processi di trasformazione dell’università di Modena da «laboratorio della guerra» a «laboratorio delle lotte»?</p>",
    "excerpt": "Tracce per un’inchiesta sull’università dentro la \"fabbrica della guerra\" di Modena",
    "audio": "/assets/prova.mp3",
    "audio_chunks": "/assets/prova.json"
  },
  {
    "slug": "la-lunga-frattura-un-contributo-al-dibattito-su-guerra-e-riarmo",
    "title": "La lunga frattura – Un contributo al dibattito su guerra e riarmo",
    "date": "2025-11-24T00:00:00.000Z",
    "author": "infoaut",
    "category": "conflitti-globali",
    "issue": "esperimento-formazione",
    "in_evidence": false,
    "published": false,
    "content": "<p>Non sono che sintomi di processi più profondi e radicali che ribollono come magma sotto la crosta terrestre tentando di farsi strada, di trovare sbocchi, sfiati ed infine ridefinire il paesaggio.</p>\n<p>Obiettivo di questo testo è sì quello di fare uno sforzo di chiarezza poiché leggere quanto accade nel mondo intorno è un primo passo per immaginare dove intervenire in maniera efficace, ma anche uno strumento che vuole spingere a praticare un’ipotesi e a calpestare un terreno che, seppur pregno di limiti e ostacoli, si presta ad essere una finestra di possibilità che si apre e che non va lasciata richiudersi senza nemmeno aver fatto un tentativo. </p>\n<p>Proviamo ad orientarci. </p>\n<p><strong>PRIMA PARTE</strong></p>\n<h2><strong>I movimenti tellurici</strong></h2>\n<p>I primi segni superficiali di questi processi si sono avvertiti con la crisi del 2007-2008. La terra ha tremato, le forme che aveva assunto per i quarant’anni precedenti il sistema capitalista sono entrate in fibrillazione.</p>\n<p>Non si può comprendere ciò che è venuto dopo senza considerare questo fatto nella sua interezza. Quelle scosse che avevano sconvolto i mercati finanziari sono state il segnale del magma che si stava rimettendo in moto.</p>\n<p>In questo articolo non possiamo restituire l’intera complessità di quell’evento, ma ci vogliamo soffermare su quattro aspetti che come vedremo sono stati determinanti per gli sviluppi successivi.</p>\n<p><strong><em>Lotta di classe in Cina</em></strong></p>\n<p>La globalizzazione a guida USA si è retta sulla delocalizzazione della produzione industriale in Cina. Gli Stati Uniti e più in generale le forze capitaliste occidentali hanno ritenuto per lungo tempo che trasformare la Cina ed i suoi vicini asiatici nella <em>“fabbrica del mondo”</em> avrebbe portato diversi vantaggi. Ovviamente si sarebbero abbassati enormemente i costi di produzione: i salari cinesi erano molto più convenienti di quelli degli operai occidentali, le norme di sicurezza sul lavoro più morbide, i ritmi più serrati. Allo stesso tempo l’esternalizzazione della produzione industriale avrebbe definitivamente disarticolato la riottosa classe operaia statunitense ed europea che manteneva un certo grado di potere, che fosse nelle forme peculiari dei sindacati statunitensi o in quelle dei movimenti dei lavoratori in Europa. Infine la delocalizzazione avrebbe posto un freno anche alla crescente sensibilità ecologista che stava sorgendo in quegli anni in occidente. Spostare le esternalità negative della produzione industriale altrove avrebbe permesso almeno in parte di evitare il proliferare dei conflitti ambientali.</p>\n<p>Enormi porzioni della popolazione cinese hanno vissuto in pochi decenni il processo che in Occidente era durato secoli, la proletarizzazione di una classe contadina che era stata riferimento e protagonista della rivoluzione maoista.</p>\n<p>Questa nuova ed enorme classe operaia ha iniziato a pretendere di poter godere almeno in parte delle ricchezze che il suo lavoro ha generato. In pochissimi anni i salari sono aumentati esponenzialmente andando ad intaccare il gigantesco surplus che i capitalisti occidentali estraevano dalla <em>“fabbrica del mondo”</em>. Non solo: con la crescita dei salari si è andato a formare un florido mercato interno che per un certo tempo ha fornito un nuovo sbocco per le merci occidentali, ma presto è stato occupato da quelle costruite all’interno della Cina o nei suoi addentellati asiatici. Tornando velocemente al presente, il caso delle auto elettriche è emblematico.</p>\n<p>La dinamica dei salari in Cina ha contribuito, assieme ad altri fattori, a <em>“raffreddare”</em> la realizzazione del valore nella produzione industriale. Gli investimenti non consegnavano più i profitti di prima e una parte significativa dei capitalisti preferiva valorizzare le proprie ricchezze sui mercati finanziari.</p>\n<p>La crescita dei salari in Cina non è stata però l’unico punto di blocco della valorizzazione.</p>\n<p><strong><em>Punti di blocco della valorizzazione</em></strong></p>\n<p>Quando il capitale non trova sufficiente realizzazione nelle forze produttive si rifugia nei mercati finanziari. Ma questa, come vedremo, è una contraddizione, perché se nell’immediato la valorizzazione finanziaria genera soldi facili, a lungo andare crea le famose <em>“bolle”</em>, come quella dei mutui subprime che scatenò la crisi del 2008, ed inevitabilmente gli esiti sono catastrofici.</p>\n<p>Ma la valorizzazione capitalista è un processo perpetuo, non può fermarsi o rallentare: come spiega Marx, nel momento stesso in cui essa dovesse fermarsi smette di essere capitale, diventa solo ricchezza. E’ la tendenza a farsi totale del capitale, a mercificare ogni ambito della vita umana e della natura, ad aumentare l’intensità e l’estensione dell’estrazione di profitto. Il capitale deve trovare sempre nuovi modi di valorizzarsi, pena la fine stessa del modo di produzione capitalistico.</p>\n<p>Questa tendenza del capitalismo si scontra con diversi limiti.</p>\n<p><em>La riproduzione della natura:</em> molte risorse naturali sono finite, non si possono sfruttare all’infinito. Oppure hanno dei tempi propri per riprodursi che non sono interamente scalabili dentro i processi di produzione capitalisti. Questa evidenza confligge inevitabilmente con la tendenza alla valorizzazione continua. L’estrazione di materie prime diventa sempre più costosa e complicata tecnicamente. Le famigerate <em>“guerre per il petrolio”</em> che hanno caratterizzato il primo decennio di questo secolo sono in parte figlie della bulimia di materie prime che caratterizza il capitalismo. Negli stessi anni avviene un altro fatto esemplificativo: il fallimento della Enron Corporation, una delle più grandi multinazionali dell’energia degli Stati Uniti. La Enron crolla perché sposta progressivamente il suo business verso il risk management ed il mercato dei derivati collegato alle commodities. In sostanza verso la finanziarizzazione. Presto viene scoperto che la multinazionale ha centinaia di milioni di dollari di perdite che non vengono calcolate nei bilanci. Per provare a salvarsi dal crollo la Enron aveva inscenato dei blackout in California per far crescere i costi dell’energia. La multinazionale era in rapporti confidenziali con l’amministrazione Bush e si dice che fu a causa delle pressioni della multinazionale che gli USA non firmarono il protocollo di Kyoto. La vicenda di Enron è indicativa di un contesto più generale dove ormai mercati importanti delle materie prime come quelli del petrolio e del gas sono estremamente finanziarizzati. Non va sottovalutato poi l’impatto dei movimenti ecologisti, specialmente nel Sud globale, che hanno imposto alla controparte limitazioni e freni allo sfruttamento incontrollato dei territori ed al modo (sicurezza ambientale e sul lavoro) in cui avviene lo sfruttamento.</p>\n<p>Più in generale l’estrazione di risorse incontra limiti spaziali e temporali. I giacimenti di materie prime, come ad esempio le terre rare, possono essere localizzati in territori specifici, possono soffrire di colli di bottiglia importanti e di difficoltà tecniche di estrazione. Tutto ciò ha a che fare con l’imperialismo e con il secondo limite, quello <em>politico</em> “intracapitalista”.</p>\n<p><em>Rigidità intracapitalistiche:</em> per lungo tempo anche in parti della sinistra radicale si è pensato che con la globalizzazione avrebbero smesso di esistere i capitalismi “nazionali” a fronte della nascita di un unico complessivo mercato globale senza barriere. Questa interpretazione semplificata dell’evoluzione del capitalismo si basava su due facce della medaglia, l’internazionalizzazione delle catene del valore e gli scambi generali sul mercato finanziario. Ma questa lettura cancellava, più o meno consapevolmente, le gerarchie che strutturavano entrambi questi processi. Dentro l’internazionalizzazione delle catene del valore vi è stata una vera e propria divisione internazionale del lavoro, come abbiamo accennato sopra, e le leve finanziarie non sono certamente <em>“equamente distribuite”</em>  tra gli attori del capitalismo globale. Il comando <em>“politico”</em> è sempre stato in mano al paese guida di questa “nuova” globalizzazione, cioè gli USA. Il mercato globale senza barriere poteva esistere solo alle condizioni del capitalismo statunitense, tutti gli altri paesi si dovevano attenere a svolgere il proprio ruolo nella catena del valore globale ed eventualmente godere dei limitati e momentanei benefici di questa architettura. Ma se per certi paesi, come la Cina, per un certo periodo il ruolo nella catena globale poteva essere un volano di sviluppo, per altri, come ad esempio la Russia, accodarsi senza limitazioni alla globalizzazione a guida USA avrebbe semplicemente voluto dire divenire terreno di predazione per il capitale occidentale. Gli anni ‘90 in Russia erano stati un monito in questo senso: aprire senza condizioni i confini della Federazione al mercato internazionale avrebbe avuto dei costi enormi non solo per la popolazione, ma soprattutto per la nuova classe capitalista russa che sull’appropriazione delle risorse precedentemente statalizzate in epoca sovietica stava costruendo la propria accumulazione privata. Ma come abbiamo visto la bulimia del capitalismo non concede sconti e la Federazione doveva mettere a disposizione le proprie risorse senza rigidità. Per qualche anno dunque si è assistito ad un balletto di distanze e riavvicinamenti tra gli USA ed il nuovo corso russo impersonato da Putin, a volte corteggiato, altre minacciato. D’altro canto, anche la Cina per i processi descritti sopra era debordata dal suo ruolo di fabbrica del mondo, diventando un attore economico globale e competitivo nei confronti del capitale occidentale. A sostenere poi la globalizzazione vi era la strutturazione di un rigido sistema neocoloniale, che solo dal nostro punto di vista occidentale abbiamo dimenticato di considerare, che obbligava alcuni paesi nella divisione internazionale del lavoro a rivestire il ruolo di bacini di risorse e manodopera a basso costo, quando non, come in alcuni paesi africani, vere e proprie discariche delle esternalità dannose. A ben vedere il ciclo del <em>“Socialismo del XXI secolo”</em> che ha caratterizzato una serie di movimentazioni spurie e sfaccettate in America Latina tra gli anni ‘90 e 2000 e che continua a trascinarsi in parte ancora oggi è stato per lo più un tentativo di riprendere il controllo almeno in parte sulle risorse drenate dal Nord globale. I conflitti intracapitalistici comunque non si muovono solo sulle frontiere, ma anche all’interno dello stesso capitalismo occidentale, dove diversi “modi di valorizzazione” non sempre riescono a conciliare fini ed obiettivi.</p>\n<p><em>La riproduzione della classe operaia:</em> la classe operaia in Occidente non è sparita insieme alle delocalizzazioni in Cina, Messico od est Europa. Anzi, la nostra tesi è che grandi fette del lavoro salariato fuori dalle fabbriche tradizionali sono andate incontro a processi di <em>operaizzazione.</em> Non stiamo parlando solo delle funzioni lasche del terziario, come ad esempio i call center, che già da tempo hanno vissuto a loro volta una fase di esternalizzazione, ma in generale di mansioni e ruoli più complessi da rendere <em>“scalabili”</em> dentro la classica forma industriale. Su questi processi ci torneremo più avanti, per il momento basta dire che alla globalizzazione dei mercati non è corrisposta, se non per un brevissimo lasso di tempo, la creazione di una società di “classe media” che ha goduto del proprio benessere a discapito del Sud del mondo proletario. La realtà si è mostrata decisamente più complessa. Per quanto riguarda invece i settori tradizionali una parte delle imprese capitalistiche hanno preferito mantenere la fase di assemblaggio della componentistica prodotta altrove in Europa e negli USA, al contempo proprio per il dilatarsi delle catene del valore ha assunto una centralità senza precedenti la fase della circolazione delle merci, fossero esse i semi-lavorati o il prodotto finito; quella che viene chiamata la rivoluzione della logistica. A latere rispetto a questi ambiti si sono sviluppate una miriade di modi del lavoro povero con vere e proprie sacche interne agli stati occidentali dove vigono le più aberranti forme di sfruttamento. In quasi ogni paese occidentale si è assistito allo stesso tempo ad una diminuzione (o stagnazione) del salario reale ed ad una sostanziale diminuzione del salario indiretto (servizi, welfare, formazione). La controrivoluzione neoliberista ha cercato in ogni modo di radere a zero le conquiste operaie del dopoguerra e di valorizzare ambiti della riproduzione che grazie alle lotte erano almeno in parte usciti dalla morsa del mercato. Questo ha generato una vera e propria crisi della riproduzione sociale che spesso si è accompagnata ad un invecchiamento complessivo della società. Negli USA in particolare il paradigma del welfare è stato sostituito completamente da quello dell’indebitamento facile. E’ venuta a formarsi una classe operaia sempre più anziana, debilitata (senza la possibilità di pagarsi le cure), precaria e priva di prospettive ascendenti. In alcuni paesi come il nostro si è assistito a due tendenze solo apparentemente in contrasto, da un lato la fuga di forza lavoro particolarmente qualificata, dall’altro ad una prolungata scarsità di forza lavoro a cui si è provato a porre rimedio attraverso lo sfruttamento dei flussi migratori prima dall’est e poi dall’Africa. E’ difficile contabilizzare l’effetto della crisi della riproduzione sociale sulla valorizzazione del capitale, ma se si considera che una delle cause prossime della crisi del 2008 è l’insolvenza di massa rispetto ai mutui che i proletari americani hanno contratto per comprarsi una casa è evidente che questa ha avuto un ruolo tutt’altro che indifferente.  </p>\n<p><strong><em>Finanziarizzazione e debito</em></strong></p>\n<p>Lo abbiamo già accennato, quando il capitale non è in grado di realizzarsi con l’intensità necessaria nella produzione reale cerca altre vie per moltiplicarsi. La strada privilegiata è quella dei mercati finanziari in cui dagli anni ‘80 in poi si è assistito ad una moltiplicazione di strumenti per, apparentemente, fare soldi coi soldi. Ma la finanziarizzazione non è solo uno strumento della valorizzazione, è anche uno strumento di comando. Fondi speculativi, banche d’investimento, trust di padroni attraverso i mercati finanziari, attraverso partecipazioni ben piazzate possono orientare l’economia, persino determinare il destino di un dato paese.</p>\n<p>In questo ambito dalla fine degli anni ‘90 fino ad oggi abbiamo assistito ad un lungo e continuativo formarsi di bolle sui mercati finanziari: la bolla dell’IT di inizio 2000, quella già citata dei mutui subprime, quella della green economy, mai veramente decollata, quella delle industrie high tech e adesso, come ci spiega Maurizio Lazzarato <a href=\"https://www.machina-deriveapprodi.com/post/armarsi-per-salvare-il-capitalismo-finanziario\">in questo articolo</a>, quella del riarmo. Progressivamente il numero di attori in grado di esercitare una leva sul mercato finanziario si è ristretto, fondi speculativi sempre più pesanti sui mercati finanziari hanno fatto e stanno facendo shopping in giro per il mondo, raschiando partecipazioni su partecipazioni (<a href=\"https://infoaut.org/editoriali/cosa-ci-dicono-le-catene-del-valore-dipendenza-crisi-industriali-e-predazione-finanziaria\">Qui abbiamo parlato del caso italiano</a>) che di fatto non permettono solo di conservare e moltiplicare valore, ma diventano strumenti di comando e controllo sulla filiera finanziaria, ma anche sulla produzione reale.</p>\n<p>Esiste una relazione tra la concentrazione del capitale e le difficoltà di realizzazione. Infatti meno il capitale investito è produttivo di valore e meno i soggetti economici di piccole e medie dimensioni sono competitivi sul mercato, meno riescono a nuotare nella piscina degli squali. Allo stesso tempo una minore intensità di valorizzazione del capitale significa che solo chi possiede una grande concentrazione di ricchezza può permettersi degli investimenti redditizi. Non bisogna farsi illusioni sulla favoletta delle start up che partendo da un garage conquistano il mercato globale: queste aziende nascono all’interno di incubatori che fin dall’inizio vedono una grande intensità d’investimento di capitale privato (o più raramente pubblico) dei soliti grandi soggetti economici. Ma, tornando a quanto detto prima, questi capitali investiti quasi sempre non si realizzano nella produzione reale di merci, ma si valorizzano nelle fulminee ascese finanziarie delle aziende, che presto o tardi andranno incontro ad altrettanto violenti crolli, il recente andamento di Tesla ne è un esempio.</p>\n<p>Se consideriamo anche gli stati nella loro natura finanziarizzata riusciamo a cogliere un altro aspetto significativo della lunga frattura. La globalizzazione a guida USA si è fondata su una peculiare forma di scambio che ne è stata garante dell’egemonia, ma oggi rappresenta un problema non secondario. Il modello era questo: chiunque avesse acquistato debito estero statunitense avrebbe ricevuto in cambio un flusso di valuta pregiata, il dollaro, che è presto diventata la moneta di scambio del commercio globale. Tra i principali acquirenti del debito estero americano c’era naturalmente la Cina. Attraverso questo meccanismo, paradossalmente, gli Stati Uniti riuscivano ad esercitare il proprio controllo sul mercato globale attraverso il debito (per quanto peculiare questo non è un meccanismo nuovo, anche l’impero britannico verso la fine della sua egemonia sul mercato globale viveva un dilemma del genere). Con il debito contratto gli USA hanno tenuto in piedi la propria proiezione imperiale, la potenza militare, la sicurezza interna e la possibilità di intervenire in caso di interventi catastrofici per il mercato finanziario come la crisi del 2008. D’altro canto però questo enorme quantitativo di debito contratto non ha in alcun modo giovato alla vita dell’americano medio che ha visto ridursi ogni tipo di accesso al welfare, ma dei servizi, delle infrastrutture, persino della prontezza di risposta alle catastrofi climatiche come ad esempio gli incendi. Dal 2008 in poi la Cina ha progressivamente smesso di acquistare il debito pubblico statunitense. L’effetto contagio in occasione del crollo dei mercati finanziari che aveva provocato la dipendenza della Cina dall’economia statunitense ha fatto da monito. Come vedremo più avanti questo è oggi uno dei grandi temi sul tavolo dell’amministrazione Trump. </p>\n<p><strong><em>Esternalizzazione della crisi</em></strong></p>\n<p>Ogni crisi rappresenta un’opportunità. Alla crisi del 2008 è seguita a ruota la crisi dei debiti sovrani nei paesi più esposti dell’Unione Europea come Grecia, Spagna, Irlanda, Portogallo ed Italia. Quest’ultima non è stata semplicemente un contagio, ma è stata una vera e propria occasione per la finanza a stelle e strisce di lanciare un attacco speculativo al continente. Attacco che è stato contenuto al costo di anni ed anni di austerity e tagli alla spesa sociale. </p>\n<p>Questo evento ha rappresentato un monito che solo in pochi hanno voluto ascoltare, evidenziando almeno tre aspetti. In primo luogo quando si tratta di drenare valore non esistono “paesi amici” nella dinamica capitalista. Gli alleati non sono veramente alleati, ma soggetti con cui si instaura un paradigma di dipendenza e subordinazione. La natura espansiva del capitalismo prevede che in tempi di crisi, lì dove ci sono poli economici competitivi e subordinati questi vivano un drenaggio delle risorse verso il centro.</p>\n<p>In secondo luogo, e di conseguenza, l’attacco speculativo verso i paesi europei ha certificato che il capitalismo occidentale non era uno spazio omogeneo, o almeno non è considerato tale dagli Stati Uniti. Guardandola a posteriori la Brexit non è stata solo un afflato di nazionalismo, ma una volontà della Gran Bretagna di svincolarsi dall’abbraccio europeo per avvicinarsi ancora di più al cugino d’oltremare.</p>\n<p>Infine la crisi del debito sovrano era un’avvisaglia, più che evidente, che l’Europa, come spazio economico-politico, non era semplicemente un alleato-concorrente, ma una vittima sacrificale. In diverse versioni tanto i democratici, quanto i repubblicani hanno portato prima la guerra economica e poi la guerra guerreggiata all’Europa, e non <em>in</em> Europa come siamo abituati a pensare. Come spiega <a href=\"https://infoaut.org/approfondimenti/raffaele-sciortino-la-temperatura-del-sistema-guerra-e-scongelamento-della-crisi-globale\">Raffaele Sciortino</a>:</p>\n<blockquote>\n<p><em>“[…] la distruzione è la conditio sine qua non di una ripresa dell’accumulazione globale. Solo che nel frattempo questo avviene con crisi, guerre, e dove ogni attore a partire dagli Stati Uniti vorrebbe e cercherà di scaricare i costi di questa svalorizzazione sugli altri.”</em></p>\n</blockquote>\n<h2><strong>Eruzioni</strong></h2>\n<p><strong><em>Ucraina: guerra dell’Europa, guerra all’Europa?</em></strong></p>\n<p>Prendiamo la guerra in Ucraina, provando a comprenderne la portata e i significati all’interno dei meccanismi che abbiamo tratteggiato fino ad ora.</p>\n<p>La retorica europea e statunitense degli ultimi anni ci ha abituato a una spiegazione del conflitto tutta centrata sugli attributi politici del personaggio Putin e del regime che incarna. I media nostrani si affannano a dipingere il presidente russo come uno zar paranoico, animato da un’ostilità viscerale verso l’Occidente, mossa da una supposta indole autoritaria intrinsecamente russa. A noi sembra invece più utile – e, crediamo, necessario per chi tenta di orientarsi nel terreno complesso della guerra che viene – inquadrare il ritorno del conflitto su larga scala in Europa dentro le faglie che si aprono nell’ordine globale.</p>\n<p>Se ci affidiamo a una genealogia storica degli eventi che hanno portato all’escalation del 2022, bisogna risalire almeno al golpe di EuroMaidan del 2014: evento che si colloca, pur semplificando, all’interno di quella dinamica di pressione crescente esercitata da Stati Uniti e Unione Europea sulla Russia, che ha comportato la destabilizzazione del regime ucraino legato agli interessi russi e la progressiva costruzione dell’Ucraina come avamposto strategico della proiezione politico-militare occidentale in Europa orientale.</p>\n<p>Una pressione che ha operato su due piani. Da un lato, il rafforzamento del rapporto di forza militare nei confronti di una Russia considerata inaffidabile: rapporto di forza che, come abbiamo visto, rappresenta uno dei cardini – insieme alla tirannia del debito – del dominio egemonico statunitense, fondato sulla capacità di garantire, anche con la forza, la propria posizione al vertice delle catene globali del valore. Una dottrina costruita negli ultimi trent’anni sui pilastri della “deterrenza” e della “pronta risposta”, ma che oggi comincia a dimostrare alcuni segnali di instabilità soprattutto a partire dalla crisi della superiorità tecnologica che l’ha resa possibile.</p>\n<p>Dall’altro lato, la posta in gioco riguardava la ridefinizione degli equilibri all’interno delle catene del valore legate ai combustibili fossili: risorse essenziali per l’alimentazione energetica e per la sopravvivenza di segmenti strategici del capitale europeo e statunitense, ma finite – e dunque non valorizzabili indefinitamente – e contese anche da altri attori globali, in primis la Cina. Il controllo dell’infrastruttura di trasporto e raffinazione era stato fino al 2022 il terreno di un serrato scontro tra capitale russo e capitale europeo, in particolare tedesco.</p>\n<p>Su questo terreno, e non a caso, è avvenuto il primo tentativo da parte degli Stati Uniti di scaricare sull’Europa la pressione derivante dalla crisi ucraina. In questa direzione si collocano sia il sabotaggio delle relazioni energetiche tra Russia e Unione Europea, sia la distruzione fisica dell’infrastruttura Nord Stream. Scelte che miravano a riaffermare con forza la subordinazione dell’Europa rispetto agli interessi strategici statunitensi e a costringere le economie dell’“alleato” europeo ad accollarsi il peso maggiore della guerra. Già dopo sei mesi di conflitto, infatti, è apparso chiaro che l’esercito ucraino, seppur pesantemente armato da Stati Uniti ed Europa e composto almeno in parte da elementi fortemente ideologizzati a destra, non sarebbe stato in grado di ottenere quella “vittoria totale” su cui – tra eccesso di ottimismo e clamorosi errori di calcolo – si era basato il massiccio invio di armamenti e fondi da parte dell’Occidente.</p>\n<p>L’America, dal canto suo, sconta da anni una riluttanza sociale sempre più marcata nei confronti di interventi militari con presenza diretta delle proprie truppe (“boots on the ground”), dopo mezzo secolo di operazioni belliche spesso fallimentari o quantomeno costose, sia in termini di vite umane sia per le conseguenze sulle condizioni materiali del proletariato statunitense, penalizzato da continui tagli al salario indiretto per coprire i costi di lunghe guerre fondate anche sulla costruzione artificiale di regimi fantoccio. Nel tentativo di uscire da questo vicolo cieco, il progetto imperialista statunitense ha sviluppato negli ultimi anni forme di subappalto della propria potenza militare, delegando il ruolo di prima linea del conflitto a potenze “sub-imperiali” che, pur agendo in buona parte secondo interessi propri, sono spinte – se le cose si mettono male – a sobbarcarsi da sole i costi politici ed economici dei fallimenti militari.</p>\n<p>E infatti, in Ucraina abbiamo visto chiaramente l’atteggiamento degli Stati Uniti: retorica sulla prosecuzione della guerra e insistenza sulla necessità della vittoria ucraina, con i danni – in primo luogo l’aumento del costo dell’energia e l’inasprirsi della crisi economica – scaricati interamente sugli alleati. L’Europa è risultata sin da subito l’area più colpita dalla crisi ucraina, ed è tecnicamente già in recessione. La durissima crisi del settore industriale tedesco, centrato sull’Automotive, ne è la prova evidente: i licenziamenti in Volkswagen hanno scatenato un vero e proprio cataclisma sociale, mentre lo spettro di un’insicurezza economica diffusa ha segnato la recente campagna elettorale, con risultati che esprimono chiaramente l’inquietudine di ampie fasce dell’elettorato di fronte a una politica di cieca prosecuzione della guerra.</p>\n<p>L’intervento di Mario Draghi davanti al Parlamento europeo, lo scorso febbraio, ha sintetizzato quella che appare l’unica via d’uscita che il capitale europeo è in grado di immaginare: per l’ex presidente della BCE, occorre istituire un debito europeo per finanziare riarmo, innovazione tecnologica e intelligenza artificiale. Un debito da sottoscrivere con il risparmio privato dei cittadini europei, e non con l’intervento della Banca centrale. A stretto giro è seguita la sua traduzione pratica, con la presentazione del piano “ReArm EU” da parte di Ursula von der Leyen, accompagnata dalla necessaria campagna ideologico-mediatica volta a legittimare questa nuova postura europea. Campagna a cui hanno aderito con entusiasmo i principali organi di stampa liberali, e persino qualche guerrafondaio nostrano sceso in piazza il 15 marzo.</p>\n<p>Ciò che sembra emergere con maggiore chiarezza è l’esaurirsi della capacità statunitense di finanziare, e ancor più di legittimare “internamente”, la propria tradizionale politica di intervento militare come garanzia del mantenimento dell’egemonia globale. Una conseguenza quasi naturale di questo logoramento è il ricorso a una delega – mai completamente consensuale – di tale funzione a spazi economico-politici “alleati”, costretti oggi a sacrificarsi senza reali contropartite, e senza alcuna garanzia sulla possibilità di reggere il peso di questa nuova fase.</p>\n<p>Segno, quest’ultimo, di una crisi che si struttura e si dispiega dunque su molteplici piani – militare, economico, geopolitico – e che coinvolge l’intero scenario globale, tanto sul versante materiale quanto su quello immateriale. In gioco ci sono nodi cruciali come il ruolo dominante del dollaro e quello che, forse con un certo eccesso retorico ma non senza ragioni, si può definire il “declino dell’Occidente”. Negli ultimi decenni si è andato sgretolando il telaio di certezze che aveva sorretto la riproduzione ideologica e materiale dell’ordine mondiale emerso nella seconda metà del Novecento. Quello che appariva come un equilibrio stabile – un continuum in cui le forme della dominazione potevano rinnovarsi senza scosse, persino nei loro centri – si è progressivamente trasformato in un campo disseminato di faglie, dove le stesse coordinate interpretative fornite da istituzioni e media iniziano a vacillare sotto il peso delle contraddizioni che esse stesse hanno contribuito a generare.</p>\n<p><strong><em>Palestina: la crisi del comando e la resistenza</em></strong></p>\n<p>Ciò che per lungo tempo è stato rappresentato come “normalità” – la continuità produttiva, la governabilità garantita, la distanza protettiva dai teatri del disastro – si rivela oggi per quello che è sempre stato: un’eccezione costruita sulla stabilizzazione violenta di tutto ciò che si trovava al di fuori. Oggi la crisi si manifesta anche nel cuore delle metropoli globali, sotto forma di instabilità politica, polarizzazione sociale, impoverimento di massa e smottamento delle forme stesse della soggettivazione. Non è dunque sorprendente che una parte crescente della popolazione si ritrovi preda di un sentimento diffuso di spaesamento e impotenza: non più semplicemente per l’incertezza del futuro, ma per l’assenza stessa di un linguaggio condiviso per pensarlo. Quando non si trasforma in un’adesione difensiva allo status quo, questo spaesamento si esprime nella nostalgia per un passato idealizzato o nella ricerca di ancore identitarie rassicuranti, mentre la realtà si frammenta sotto i colpi della ristrutturazione globale.</p>\n<p>Ma è proprio da questa condizione, segnata dalla disarticolazione del comando imperiale e dalla frattura del suo immaginario, che possono emergere nuove possibilità di lettura e di azione. Ci sembra che alcuni segnali inizino a delineare uno spazio possibile per ripensare il conflitto, la solidarietà, la trasformazione. Uno di questi segnali, forse il più evidente e radicale, è ciò che sta accadendo in Palestina. </p>\n<p>Lo Stato d’Israele è da lunghi anni la sintesi di molte delle contraddizioni del sistema di dominio in cui viviamo ed è in parte la prefigurazione dei dispositivi politici e tecnici che il capitale potrebbe mettere in opera (o ha già messo in opera) anche da noi. Ma anche lo Stato di Israele soffre la crisi del sistema di dominio in cui viviamo, sistema di cui è l’emanazione in Medio Oriente: una crisi che, pur assumendo forme diverse nei vari segmenti della geografia imperiale, rimanda sempre allo stesso nodo, cioé la crescente difficoltà del capitale globale a mantenere il proprio comando sulla riproduzione sociale su scala planetaria.</p>\n<p>Prima del 7 ottobre, il regime israeliano in Palestina operava come una sofisticata macchina di comando in cui apartheid, assedio e sorveglianza formavano un dispositivo integrato di governo coloniale. Gaza era ridotta ad uno spazio di confinamento assoluto e veniva gestita come laboratorio necropolitico, mentre in Cisgiordania la frammentazione territoriale e il controllo capillare governavano l’accesso della popolazione palestinese alla vita e al suo inserimento all’interno delle catene produttive israeliane secondo una logica di disciplinamento e contenimento. Questo regime non era solo puro esercizio di forza, ma una forma di dominio che si presentava come amministrazione tecnica della normalità e di fronte alla cui inamovibilità e progressione la testimonianza di solidarietà alla Palestina a cui eravamo abituati alle nostre latitudini si dimostrava sempre più incapace di incidere.  </p>\n<p>Ad altre latitudini, invece, qualcosa si muoveva eccome. A partire dalla resistenza palestinese, che ha dimostrato una capacità di costruzione organizzativa e militare passata clamorosamente sotto il radar delle forze d’intelligence israeliane – dimostrazione concreta di un vecchio assioma di ogni insorgenza anticoloniale, intriso anche di un certo portato simbolico: quello che vede un esercito straccione, eppure altamente determinato, colpire il cuore delle forze occupanti, nonostante la loro schiacciante superiorità tecnologica e militare. Ma anche altri attori della regione – a cominciare da quelle forze nazionali e confessionali, di segno conservatore e teocratico, storicamente impegnate nella costruzione di un rapporto di forza da opporre all’egemonia indiscussa israelo-statunitense in Medio Oriente – hanno saputo intercettare il momento e cogliere l’occasione. Il 7 ottobre è arrivato in un momento in cui gli Stati Uniti apparivano visibilmente impantanati nel teatro ucraino, mentre lo Stato d’Israele era attraversato da profonde convulsioni generate dalla competizione interna tra diverse forme e gerarchie del comando: da un lato Netanyahu che cercava di vincolare l’esercito e lo Shin Bet al progetto apertamente suprematista rappresentato da Ben Gvir e Smotrich, dall’altro un progressismo israeliano ancora legato ai suoi feticci democratici e all’insediamento produttivo dei kibbutz che tentava di contenerne la «deriva».</p>\n<p>A partire dal 7 ottobre 2023, questa crescente difficoltà di Israele e, tramite esso, del capitale globale a mantenere il proprio comando sulla Palestina e sul Medio Oriente si è, dunque, manifestata nella sua forma più nuda e brutale. Ciò che abbiamo visto è una crisi del comando non solo in senso militare, ma soprattutto sul piano della sua funzione ordinatrice: della capacità del capitale di stabilire una narrazione egemonica e di modulare il conflitto sociale entro forme gestibili o neutralizzabili. E quando questa capacità si frattura, il capitale non esita a mostrare il volto più feroce del suo dispositivo disciplinare: le bombe, le recinzioni, l’assedio, i droni, i media asserviti, l’accusa sistematica di antisemitismo come perimetrazione e costruzione del nemico, la delegittimiazione completa di qualsiasi meccanismo di giurisprudenza e diritto internazionale, che ancora una volta sono costretti a mostrare umiliantemente la loro subordinazione al comando capitalista.</p>\n<p>Ma è proprio nel cuore di questa crisi del comando che si aprono delle fessure, delle possibilità. In mezzo al terrore sistemico e alla ristrutturazione permanente dei dispositivi di controllo, emergono variabili impreviste. La resistenza del popolo palestinese rappresenta una di queste fessure. Non è, oggi, un progetto politico compiuto, e forse non è vincente. Ma è un inizio. In questo senso, la Palestina – oggi come ieri – non è soltanto una tragedia umanitaria, ma una lente per leggere l’intero campo delle contraddizioni contemporanee: dal collasso ambientale alla guerra per bande tra potenze sub-imperiali, dalla crisi delle forme statali alla decomposizione del legame sociale nei centri metropolitani. Un punto di fuga che mostra, in modo quasi brutale, il nesso tra accumulazione e violenza, tra governance globale e apartheid. E dunque anche il luogo dove, paradossalmente, può prendere forma un nuovo internazionalismo — non ancora pienamente definito, non ancora codificato, ma già in cammino. </p>\n<p><strong><em>Transizione egemonica? Taiwan, Cina e le catene del valore globali</em></strong></p>\n<p>Bisogna, però, fare attenzione a non farsi affascinare e a non prendere per vere prospettive che, per quanto interessanti, si situano ancora molto più nel campo delle <em>possibilità</em> che in quello della certezza.</p>\n<p>Proprio l’idea che ci troviamo all’interno di una fase di piena ed irreversibile crisi dell’egemonia statunitense ci sembra, se presa in toto, come un’assunzione che rischia di confinare il nostro pensiero alla proiezione su nuovi scenari futuri e non ci permette di misurarci e fare i conti con le necessità del presente. È infatti il naturale corollario di questa idea che andrebbe preso con cautela, cioé che le conseguenze di questa crisi corrispondano ad una ridefinizione degli equilibri economici e militari globali che porterebbero o all’idea di un «mondo multipolare» oppure ad una sostanziale ridefinizione degli equilibri egemonici con il “sorpasso” della Cina sugli Stati Uniti.</p>\n<p>L’idea, infatti, che siamo in una sorta di «interregno» tra l’egemonia statunitense e quella cinese è, di per sé, un’immagine ideologica creata dall’operazione del potere imperiale statunitense stesso. L’egemonia statunitense, infatti, non si è mai presentata come un semplice dominio di forza, ma come un progetto ideologico raffinato, costruito attraverso una costante narrazione che ne legittima l’esistenza e ne anticipa – quasi strategicamente – la possibile fine. Fin dalla fine della Seconda guerra mondiale, gli Stati Uniti hanno elaborato una complessa infrastruttura teorica per giustificare il proprio ruolo globale: dal contenimento del comunismo (Kennan) fino alla teorizzazione di un ordine mondiale liberale e capitalistico «naturalmente» destinato a trionfare (Fukuyama). Questa narrazione, tuttavia, è sempre stata accompagnata dalla previsione ciclica del proprio tramonto e dalla definizione e costruzione di un attore responsabile di questo declino, un «nuovo sfidante» a livello economico e militare pronto a minacciare l’economia statunitense. Durante la Guerra Fredda, questo ruolo veniva attribuito all’URSS, mentre oggi ricade sulla Cina. In questo senso, l’idea dell’attuale «interregno» tra l’egemonia americana e quella cinese è una forma di proiezione di questa possibilità sul presente, parte integrante del dispositivo ideologico che consente agli Stati Uniti di ridefinire continuamente la propria centralità attraverso la gestione del declino annunciato. È proprio questa dialettica tra crisi e rigenerazione che alimenta l’egemonia americana, trasformando ogni minaccia in un’occasione per riaffermare il proprio ruolo nel mondo.</p>\n<p>Questa retorica è stata storicamente impiegata durante la Guerra Fredda per legittimare enormi spese per armamenti, incluse le armi nucleari, e il finanziamento di <em>proxy wars</em> in tutto il mondo. Negli anni ’80, la stessa logica è stata rivolta contro il Giappone, con l’imposizione di dazi punitivi e il Plaza Accord, un accordo monetario imposto con la forza che contribuì a far precipitare l’economia giapponese in una stagnazione prolungata. Oggi, quello stesso copione viene riproposto nei confronti della Cina: i fautori dello scontro a Washington mirano a sabotarne i progressi economici, provocare instabilità interna e, nel caso più estremo, trascinare la regione del Pacifico – e in particolare lo Stretto di Taiwan – in un conflitto distruttivo e sanguinoso.</p>\n<h2><strong>Nuove faglie</strong></h2>\n<p>È evidente, però, che un cambiamento è in atto. Eppure, questo mutamento resta ancora ambiguo: sembra indicare la fine dell’egemonia statunitense, ma allo stesso tempo ne conferma la persistenza; scarica sull’Europa il peso della «ritirata strategica» di un alleato americano che si scopre improvvisamente essere egoista e autoritario, ma allo stesso tempo vede gli Stati Uniti rispondere in grande stile alla «minaccia cinese» con un cambiamento repentino nella politica economica e con l’aumento generalizzato dei dazi per tornare, così dice Trump, a controllare i flussi di produzione di valore. </p>\n<p><strong><em>Nuove geografie della produzione globale</em></strong></p>\n<p>Per capire queste apparenti contraddizioni, ci sembra utile guardare ai cambiamenti nella geografia della produzione globale, laddove alcune utili indicazioni fornite sono state fornite da Phil Neel <a href=\"https://infoaut.org/approfondimenti/un-pugno-di-odio-grondante-intervista-a-phil-a-neel\">in questa intervista</a> ed in altri suoi <a href=\"https://www.youtube.com/watch?v=BKws4mvJJV4&#x26;embeds_referring_euri=https%3A%2F%2Finfoaut.org%2F&#x26;source_ve_path=MjM4NTE\">recenti interventi</a>. Come abbiamo già visto nei paragrafi precedenti, sin dal secondo dopoguerra, sotto la guida statunitense, il sistema produttivo mondiale si è riorganizzato sulle basi di una divisione internazionale del lavoro strutturata attorno a una logica di efficientamento dei costi. In questo senso, è avvenuto lo spostamento graduale dell’industria manifatturiera nell’asse Pacifico, con la Cina come «fabbrica del mondo»: in questo processo, si sono sviluppati nuovi poli industriali in Asia orientale, si sono consolidate infrastrutture energetiche nei paesi del Golfo, si è ristrutturata selettivamente l’Europa, ed è stato costruito il complesso militare-industriale israeliano – tutti elementi funzionali al progetto imperiale americano.</p>\n<p>Questo modello ha prodotto una struttura gerarchica dove poche imprese dominanti, situate nei centri del capitalismo avanzato (America, Europa ed in minor misura Israele ed il Giappone), detengono il potere decisionale, mentre quote crescenti di produzione vengono delegate a subappaltatori nei paesi più periferici. Le imprese leader mantengono un potere quasi monopolistico, sfruttando la concorrenza tra fornitori per comprimere i costi lungo tutta la catena del valore. Tuttavia, proprio questo processo di esternalizzazione ha permesso ad alcune aziende subalterne di crescere, acquisire tecnologie, organizzarsi su scala globale e, in certi casi, diventare nuovi attori dominanti all’interno delle catene del valore. Emergono così nuove frazioni di capitale, sia nazionali che settoriali, che competono per una quota maggiore del valore prodotto globalmente. Ma questa competizione è sempre intrecciata a forme di cooperazione forzata e dipendenza asimmetrica che, naturalmente, ricalcano la distribuzione geografica del grande Capitale: le imprese più deboli restano legate ai grandi committenti, che esercitano un controllo diretto sui ritmi, i costi e le innovazioni della produzione. In questo contesto, la cosiddetta «guerra commerciale» tra Stati Uniti e Cina si rivela in larga parte una finzione mediatica, mentre la vera battaglia si gioca più in basso nella catena del valore – tra imprese cinesi, taiwanesi, sudcoreane, e un tempo tra quelle del sud-est asiatico, molte delle quali sono state schiacciate dalla concorrenza cinese post-crisi asiatica. </p>\n<p>Fondamentalmente, si tratta di una lotta competitiva intensa tra diverse frazioni di capitale per appropriarsi di una quota maggiore del valore complessivo. Questo processo genera inevitabilmente sovra-capacità nei settori coinvolti, il che alimenta ulteriormente la competizione. Da qui derivano i cambiamenti tecnici, i processi di consolidamento organizzativo e delocalizzazioni industriali, tutte dinamiche che trasformano continuamente la vita produttiva e riproduttiva di decine di milioni di persone. Alla base del sistema produttivo, infatti, migliaia di piccole imprese operano con margini minimi, spesso destinate a fallire. Le poche che sopravvivono lo fanno ristrutturandosi rapidamente: investono in tecnologia, meccanizzano l’assemblaggio, tagliano personale, delocalizzano e puntano a innovazioni organizzative per restare competitive. Alcune riescono a scalare la gerarchia globale fino a diventare conglomerati con un potere monopolistico proprio.</p>\n<p>Marx descriveva questo tipo di conflitto inter-capitalista come una lotta tra “fratelli ostili” che si dividono il bottino. È una definizione estremamente efficace, perché coglie sia la realtà del conflitto, sia il fatto che si tratta comunque di una contesa interna alla stessa classe. In ultima analisi, questi capitali condividono un interesse di classe comune: sono loro ad appropriarsi del valore, non coloro che sono costretti a produrlo. Ci auguriamo, chiaramente, che questi segmenti di capitale dovranno un giorno pagare un prezzo estremamente alto di fronte alle spinte di classe che si articolano nelle tensioni interne al rapporto tra la classe operaia della «fabbrica mondo» e la gerarchia del comando nazionale e internazionale: è, questa, una partita fondamentale che si gioca tutta <em>all’interno</em> delle «fabbriche globali» (confronta «Lotta di classe in Cina»).</p>\n<p>Quello che osserviamo lungo le catene globali del valore è quindi una lotta simultaneamente competitiva e cooperativa, in cui ogni impresa, così come ogni blocco di capitale (settoriale, regionale, nazionale, ecc.), è al tempo stesso dipendente dagli altri e in competizione con essi. Tuttavia, tutti condividono un interesse fraterno di classe, soprattutto quando si tratta di disciplinare la forza lavoro e garantire che le infrastrutture fondamentali del mercato continuino a funzionare senza intoppi.</p>\n<p>A livello globale questo processo, lungi dal risolvere i problemi del sistema, li aggrava: aumenta la sovrapproduzione, riduce i tassi di profitto di ogni settore e intensifica la pressione a ridurre i costi, generando una spirale di competizione permanente. Il risultato è un’economia globale strutturalmente in tensione, dove l’emergere di nuovi centri produttivi non smantella l’egemonia americana, ma la riorganizza su nuove basi, attraverso nuove forme di delega, controllo e dipendenza. Nonostante alcuni segmenti di capitale asiatico abbiano acquisito un peso crescente nella catena globale del valore, rimangono infatti strutturalmente subordinati alle grandi imprese transnazionali con sede nei centri imperiali del capitalismo avanzato. Sebbene la crescita dimensionale consenta una maggiore capacità di negoziazione, il rapporto resta quindi fondamentalmente asimmetrico: la forza contrattuale è sempre mediata dal controllo che il capitale centrale statunitense esercita sull’accesso al mercato, alla tecnologia, al credito e alle infrastrutture logistiche. Questa dinamica produce un’apparente contraddizione: la progressiva decentralizzazione del potere produttivo verso nuovi nuclei regionali di capitale – soprattutto in Asia orientale – si accompagna al mantenimento dell’egemonia da parte del capitale monopolistico transnazionale radicato negli Stati Uniti e nei suoi alleati. </p>\n<p>È per questo che, forse, prima di parlare di fine dell’egemonia statunitense o di transizione egemonica verso la Cina bisognerebbe provare a porsi il problema nei termini di una riarticolazione del progetto egemonico: una nuova fase della governance imperialista in cui le funzioni del comando vengono sempre più delegate, ma senza cedere realmente il controllo dell’accumulazione. L’egemonia si esprime come governance transnazionale della produzione, sostenuta da un’infrastruttura finanziaria e militare ancora relativamente saldamente controllata dall’imperialismo statunitense.</p>\n<p><strong><em>Crisi e ristrutturazione del progetto imperialista</em></strong></p>\n<p>Come nei cicli storici precedenti, anche questa configurazione instabile genera frizioni e lascia intravedere la possibilità di futuri slittamenti egemonici. Al di là della retorica del declino e delle fantasie multipolari, non si intravede però (ancora?) all’orizzonte una trasformazione strutturale di questo ordine. Il dollaro resta il pilastro delle transazioni globali, le istituzioni finanziarie statunitensi hanno ampliato la loro sfera d’influenza, e l’apparato militare americano mantiene un certo vantaggio strategico.</p>\n<p>Tuttavia, come dimostra la guerra in Ucraina, l’esercito USA non è più la macchina imbattibile capace di imporre «deterrenza» e, nel caso, provvedere ad una sicuramente vittoriosa «pronta risposta». Basti pensare al fatto che il Corpo dei Marines, la fanteria d’assalto dell’esercito statunitense, ha introdotto il suo primo programma di addestramento e combattimento tramite droni solo pochi giorni fa, con una reazione che appare essere esageratamente lenta e tardiva rispetto alla proliferazione di questa forma di guerra meccanizzata e impersonale e all’utilizzo di droni da combattimento su ormai tutti i fronti di guerra globali, dall’Ucraina a Gaza fino al Kurdistan. In questo senso, una certa (paventata o reale) debolezza militare si esprime, come abbiamo visto con lo sganciamento statunitense dal pantano ucraino, con una forma delegata di dominio, in cui il potere imperiale agisce per interposta persona e tende a ridurre al minimo la sua esposizione diretta in termini economici e di vite umane, mobilitando al suo posto quei soggetti regionali subordinati come Europa ed Israele per gestire crisi e conflitti. Così, l’ordine imperialista globale si riorganizza decentrando le operazioni ma mantenendo il controllo strategico sulle leve fondamentali dell’accumulazione, della moneta e della forza.</p>\n<p>La politica dei dazi introdotta sotto la prima amministrazione Trump – in buona parte mantenuta e ristrutturata sotto Biden ed adesso duramente riconfermata dal governo Trump II – deve essere letta non tanto come un ritorno al protezionismo in senso classico, ma come una risposta reattiva e contraddittoria a queste trasformazioni interne alla stessa architettura imperiale globale. In un momento in cui il capitale transnazionale è ormai largamente de-territorializzato e interdipendente, l’imposizione di barriere commerciali rappresenta una forma di disciplinamento interno a questa catena della produzione planetaria che gli Stati Uniti non controllano e comandano più interamente, ma da cui continuano a trarre profitti fondamentali. I dazi non mirano tanto a difendere l’industria statunitense, quanto a rallentare l’avanzamento tecnologico e la scalata di segmenti di capitale asiatico – in particolare cinese – che stanno minacciando la rendita monopolistica delle imprese occidentali nei settori strategici come semiconduttori, batterie, telecomunicazioni e green tech: basta pensare al ruolo decisivo che hanno ricoperto i segmenti di capitale legati alla Silicon Valley e all’industria dei semiconduttori all’interno della campagna elettorale di Trump e delle operazioni di lobbying che hanno convinto il neo-presidente a imporre con tanta durezza i dazi di marzo, scavalcando in termini di importanza il ruolo che invece avevano avuto le lobby del petrolio nella campagna elettorale trumpiana del 2016.</p>\n<p>In questo senso, si tratta di una politica di contenimento economico, ma agita nel contesto frammentato di un mercato mondiale dove il capitale statunitense dipende esso stesso dalle reti che intende ostacolare. La logica dei dazi riflette questa crisi e necessità di ristrutturazione del comando imperiale statunitense sul ciclo globale del valore: invece di rafforzare un modello produttivo interno, finisce spesso per incentivare ulteriori processi di delocalizzazione verso regioni meno visibili del sistema, come il Vietnam, il Messico o l’Europa orientale, generando nuovi poli semi-periferici di accumulazione subordinata. </p>\n<p>Allo stesso tempo, i dazi servono a ricomporre il consenso interno all’egemonia statunitense, non attraverso una reale redistribuzione della ricchezza e un aumento dei salari diretti ed indiretti, ma tramite quella tattica consustanziale al progetto imperialista di costruzione simbolica di un “nemico esterno” di cui abbiamo già parlato, e della necessità di una politica di unità nazionale tesa a fermarne l’espansione, espansione che, si dice, avrebbe come conseguenze l’impoverimento massiccio della società statunitense in termini materiali e la fine del «modo di vita americano» in termini culturali.</p>\n<p>Così, l’offensiva commerciale trumpiana si inserisce in questa dialettica marxiana tra cooperazione forzata e competizione distruttiva tra capitali. Le aziende americane continuano a trarre valore dalla cooperazione con fornitori e subappaltatori asiatici, ma al contempo sostengono – o sono costrette a sostenere – una guerra commerciale che ha effetti devastanti sui margini della filiera, soprattutto nei suoi anelli più deboli. Il protezionismo odierno è quindi una ristrutturazione coercitiva attraverso cui il centro imperiale tenta di riaffermare una supremazia che ormai non è più garantita dalla sola fluidità dei mercati. Come già avvenuto in altre epoche di crisi egemonica, la guerra commerciale rappresenta un tentativo di rinegoziare le gerarchie del sistema mondiale, senza però risolvere le contraddizioni strutturali dell’accumulazione globale: finisce anzi spesso per esasperarle, aprendo nuove faglie tra i blocchi di capitale e moltiplicando le tensioni inter-imperiali.</p>\n<p><strong>SECONDA PARTE</strong></p>\n<h2><strong>Cosa bolle in pentola</strong></h2>\n<p>In questo enorme intreccio di contraddizioni e complessità sembra mancare all’appello, almeno in occidente, una variabile importante: i movimenti sociali e popolari. Si ha questa forte impressione che qualcosa ribolla dentro i settori proletari, ma questo qualcosa non assume (per il momento?) delle forme sociali e politiche esplicite, spesso si disperde in rivoli di confusione, delega e rimozione. </p>\n<p>Esiste uno “strano paradosso” all’interno della soggettività che si è prodotta nella “fase neoliberale”. Nel tentativo di socializzare ogni cosa al mercato il neoliberismo ha generato una condotta ultraindividualistica in cui l’eventuale rapporto con ogni tipo di comunità viene visto solo come un rapporto opportunistico da cui trarre beneficio. In particolare in Europa, ma in un certo senso anche negli Stati Uniti questo processo ha rotto l’identificazione con ogni tipo di idea comunitaria, che essa sia la patria, la nazione, una religione, la famiglia, la classe. In poche parole il neoliberismo ha posto l’individuo davanti ad ognuna di queste istituzioni sociali. Adesso il paradosso è che l’occidente si trova sprovvisto di idee-forza per mobilitare le masse verso la guerra. Se la gente non scende in piazza perché non crede nell’azione collettiva, tanto meno è disposta ad andare alla guerra per dei concetti astratti e delegittimati. Può fare il tifo, può persino essere d’accordo con la guerra, ma purché non debba andare sul fronte in prima persona. Persino sulla linea del fronte in Ucraina osserviamo questo paradosso all’opera: se si guarda al piano della narrazione al netto di un consistente manipolo di nazionalisti di ultradestra fortemente ideologizzati la propaganda non è riuscita a trovare altri appigli per disegnare una “guerra di popolo” contro l’invasore. Recenti sondaggi mostrano una situazione apparentemente schizofrenica: mentre una parte consistente della popolazione rimasta sul territorio ucraino ha più fiducia nell’esercito che nell’establishment politico, questa stessa popolazione è ostile all’arruolamento di massa e pensa che la guerra non dovrebbe riguardarla in prima persona. Queste considerazioni possono apparire sconfortanti: come pensiamo di mobilitare le masse contro la guerra se queste sono chiuse nel loro privato? Ma l’ipotesi che facciamo è proporre un nuovo paradosso: per difendere la propria individualità dalla minaccia della guerra, i proletari, qui in un senso molto largo, saranno costretti a ragionare di nuovo nei termini dell’azione collettiva, ed è dentro questo processo che potrà svilupparsi una contro-soggettività che progressivamente sia in grado di maturare in nuove identità collettive.  </p>\n<p>L’effervescenza giovanile dei tempi recenti scavalca i confini del nostro Paese e si manifesta in maniera piuttosto inedita, anche in contesti e territori di non scontata attivazione. Pensiamo alla mobilitazione partita nel cuore dell’impero mossa proprio dalla necessità di esprimere la propria solidarietà alla Palestina. Gli scorsi mesi hanno definito una nuova fase in cui l’idealismo più puro si è scontrato con le contraddizioni del reale spingendo centinaia di migliaia di giovani nel mondo a mobilitarsi. Non soltanto in occidente, o tra chi si riconosce socializzato come tale, anzi, guardando a territori molto meno mediatizzati o raccontati come l’Africa possiamo attestare una nuova generale ripresa dell’attivazione giovanile che, superati i temi del panafricanismo degli anni post indipendenze, ritrova la necessità di incontro e di riaggiornare griglie di lettura marxiste. Seppur non ve ne sia traccia nel dibattito occidentale sono anni di ebollizione in Africa, di convegni antimperialisti e internazionalisti, di nuove identità che ricompongono istanze materialiste e islam. Vediamo anche come la questione coloniale si imponga e venga scomposta a livello effettivo: seppur con grandi e profonde contraddizioni al loro interno i movimenti anti-francesi verificatisi in Africa sub sahariana degli ultimi tempi indicano una misura colma. Possiamo chiederci se siamo di fronte alla possibilità di un nuovo internazionalismo che, a partire dalle attivazioni territoriali giovanili, travalichi i confini nazionali e che faccia dell’opposizione alla guerra e al colonialismo una bandiera di resistenza? I movimenti per la Palestina hanno sottolineato in maniera precisa che la resistenza dei popoli oppressi è in grado di indicare itinerari di emancipazione anche alle nostre latitudini. </p>\n<p>Un’altra linea di possibilità è data dall’unica mobilitazione tendente alla massa della nostra epoca, ossia quella delle donne contro la violenza di genere. All’acuirsi della crisi sociale, e in tempi di guerra il dato certo è il peggioramento delle condizioni di vita oltre all’insensatezza del vivere, corrisponde un aumento esponenziale della violenza degli uomini sulle donne. Assistiamo dunque al definirsi di un campo preciso in cui collocarsi, in cui leggere possibilità e spazi in cui una soggettività che mette in campo delle rigidità si sta strutturando in una vera e propria lotta per la vita, maturando una coscienza non scontata che va maneggiata con cura per non farla incontrare con i limiti del purismo. </p>\n<p>La guerra apre all’aggressione sui territori e alla ridefinizione di questi in base al loro grado di utilità nell’estrazione di valore per la messa a profitto. Negli ultimi decenni abbiamo visto come la lotta per la difesa di un territorio contro una grande opera abbia portato alla crescita e allo sviluppo di un movimento tra i più longevi della nostra penisola. Oggi assistiamo alla ristrutturazione dei territori, in particolare al di fuori delle metropoli, nell’ottica di sancirne la disponibilità infinita per garantire la crescita e la produzione di energia, fondamentale per il riarmo e per l’innovazione tecnologica, utile anch’essa al riarmo. Queste faglie hanno aperto un terreno di iniziativa e rigidità soggettiva importante che non scende a patti con le pallide compensazioni ma anzi, riporta una forte anti-istituzionalità nelle situazioni in cui si trova ad agire. Ceto medio impoverito che si trova sacrificato in nome della difesa di una patria alla quale non si sente di dovere niente. Questo sentimento è coincidente con il rifiuto di una guerra, o più guerre, con il rifiuto di privilegiare la produzione e il “progresso” in nome dello sviluppo a scapito della conservazione e della tutela dei territori in cui si abita. La delusione della sinistra considerata lontana anni luce dalle reali esigenze, lo svuotamento tangibile della proposta democratica, la fine della credibilità delle destre populiste che non si discostano nemmeno di facciata dalle indicazioni dei signori della guerra e dai partiti che impongono lacrime e sangue dall’alto dello scranno europeo, completamente disconosciuti e additati come responsabili, sono l’hummus sul quale si possono innestare processi di attivazione. </p>\n<p>Oggi, a fronte dell’accelerazione data dall’approvazione del Piano di Riarmo europeo, dalla politica estera di Trump, dalla guerra commerciale e dal rinnovato fallimento delle ipotesi conservatrici che coincidono con l’ormai esplicita e sfrontata scelta di campo delle politiche europeiste e cosiddette progressiste, si riapre uno spazio politico che sta venendo in prima istanza cavalcato da quelle forze politiche che più fanno lo sforzo di avvicinarsi alle istanze popolari, pensiamo alla compagine che rappresentano le forze cosiddette di “sinistra”, con sicuramente genuina volontà di praticare una possibilità di massa contro il riarmo e contro la guerra ma che scontano il limite insito di rappresentare un’alternativa politica che non ha la forza di essere credibile per la massa. Questo non significa che non siano da considerare significative le 100mila persone in piazza con Conte, coscienti dell’unico problema di quella piazza, ossia la chiamata di un partito che ha già tradito, ma vuol dire che occorre avere la capacità di allargare lo spazio e ricomporre su un piano generale tutte queste opzioni. Gli scioperi generali e la mobilitazione per il rinnovo del contratto nazionale dei metalmeccanici e una, seppur parziale e ancora troppo limitata, disponibilità all’iniziativa dei sindacati come la FIOM e altri pezzi dei confederali, indicano un’altra strada che si apre in assenza di risposte ai lavoratori e lavoratrici che conoscono sin da ora quale sarà il loro destino. Nelle parole vuote della riconversione industriale verso il Green Deal e l’elettrico europeo si nasconde nemmeno troppo velatamente il semplice rimandare una crisi profondissima che non vedrà soluzioni intermedie né alcuna mediazione possibile. </p>\n<h2><strong>Crepacci</strong></h2>\n<p>Se sul piano sociale assistiamo ai primi promettenti, per quanto ristretti, cenni di mobilitazione, sul piano della politica istituzionale sono in corso di ridefinizione assetti e paradigmi. Si vanno strutturando nuovi campi che ridefiniscono quelli precedenti. In termini generali la fase precedente era rappresentata dai commentatori mainstream come uno scontro tra democrazie ed autoritarismi. Questa mistificazione ideologica è andata incontro ad una mutazione con il sorgere del trumpismo, oggi è ridefinita in una competizione tra liberali e la cosiddetta internazionale sovranista. Ma anche questa visione soffre di idealismo come possiamo ben vedere in questi giorni.</p>\n<p>Sia il quadro liberale che quello sovranista sono molto meno solidi di quanto vengano rappresentati. I sovranisti finché hanno rappresentato una forza d’opposizione a livello globale hanno goduto dei benefici di presentarsi come qualcosa di nuovo e hanno potuto mostrare unità d’intenti su temi di <em>“cultural war”</em> come le migrazioni, la lotta contro il woke, i diritti LGBTQ+, la sicurezza percepita ecc… Ma ora che governano in diversi paesi occidentali collocati differentemente all’interno delle catene del valore capitalistico questa unità non è più così scontata. L’equilibrismo e l’imbarazzo del governo Meloni rispetto a Trump ne è un’evidenza. Dall’altro lato il campo liberale, sconfitto quasi ovunque, ma ancora in grado di pesare nei processi politici, è in uno stato di confusione. Si possono intravedere almeno tre movimenti diversi: chi si copre a destra scimmiottando i programmi sovranisti nella speranza di evitare il sorpasso, chi vuole continuare il <em>business as usual</em> convinto che presto o tardi le trappole piazzate qui e là riusciranno a scardinare il trumpismo e chi <em>momentaneamente</em> cerca un timido rinnovamento appropriandosi opportunisticamente di battaglie e visioni dei movimenti sociali. </p>\n<p>Se ci si attiene all’Europa più prosaicamente il punto di frattura politico del quadro istituzionale borghese oggi ci pare sia tra chi pensa che sia ancora fruttuoso, e che si debba ulteriormente ampliare, il rapporto di dipendenza con gli USA accettando la “cura da cavallo” trumpiana con qualche concessione e chi pensa che sia ora di guardare altrove, ad un ruolo dell’Europa un po’ più indipendente sul piano economico e politico con un riavvicinamento alla Cina ed una de-escalation con la Russia. I primi si immaginano una dinamica in cui l’Europa diventa una sorta di <em>“Impero d’Oriente”</em> (immaginiamo che il parallelo con l’antica Roma ecciti i think tank conservatori, ma in realtà ci offre anche una utile assonanza con la tendenza al declino egemonico imperiale rispetto all’idea di una transizione egemonica tra USA e Cina che è più che altro propaganda) subordinato agli interessi ed al mercato statunitense, ma con una sorta di “delega” nella difesa militare dei “confini”. I secondi invece ragionano sulla possibilità che sorga un nuovo ordine multipolare in cui la ridefinizione degli assetti internazionali apre nuove possibilità economiche e politiche. In mezzo vi è una strada lastricata di illusioni tra chi pensa che in questo contesto possa sorgere un qualche tipo di Europa politica e chi vorrebbe farne un vero e proprio polo imperialista autonomo. Pura propaganda.</p>\n<p>Queste fratture hanno delle ricadute concrete anche sul teatrino politico italiano. Le manovre di avvicinamento tra Calenda e Meloni, il riposizionamento di Renzi, la collocazione del M5S, l’ennesima crisi d’identità dentro il PD: la versione <em>all’italiana</em> dei rimescolamenti dovuti al cambio di paradigma.</p>\n<p>I posizionamenti di cui sopra sono in parte il riflesso di una borghesia, quella italiana, che si trova stretta tra la nuova politica economica statunitense e la forte integrazione nella catena del valore tedesca. Germania, Stati Uniti e Francia sono i principali paesi per esportazioni con circa un valore di 50 miliardi a testa. E’ evidente che in un clima di guerra economica i diversi interessi delle differenti filiere si inaspriscono.</p>\n<p>Nessuna di queste visioni porta con sé un qualche tipo di ridefinizione dei rapporti sociali interni allo spazio europeo, ma mentre la prima ci conduce ad essere inevitabilmente un’appendice bellicista degli Stati Uniti con costi sociali, economici e politici enormi, la seconda può generare proficue e profonde contraddizioni che aprono spazi di possibilità per l’emersione di agende diverse da quella dominante. Non è la nostra tazza di tè, ma può darsi che dovremo dividere un pezzo di strada con chi si immagina uno sbocco multipolare alla crisi. Dovremo farlo senza la puzza sotto il naso, perché in questo brodo di coltura naviga anche un pezzo della “nostra parte” con cui se ci muoviamo bene, se riusciamo ad essere credibili e pragmatici possiamo condividere un orizzonte immaginativo differente.</p>\n<p>Un’ennesima frattura nel campo storico neo-conservatore si dà con le élite del Big tech. Questi moderni baroni del comando capitalista si trovano ad appoggiare opportunisticamente alcune posizioni politiche sovraniste, costretti nel collo di bottiglia del dover scegliere fra la globalizzazione e le sue dinamiche e i suoi immaginari, e il doversi appoggiare alle dimensioni statali, in primis lo stato USA, per poter beneficiare del monopolio della forza, impossibilitati, per le dinamiche interne al loro sviluppo come corporation, a poter esprimere un livello di autonomia sul campo militare. </p>\n<p>Le accelerazioni e le fratture geopolitiche nello scontro inter capitalista aprono la strada ad una nuova corsa all’oro per <a href=\"https://infoaut.org/conflitti-globali/nato-incontra-palantir-unanalisi-critica-del-sistema-di-guerra-basato-su-ia-della-nato\">il monopolio sull’uso e lo sviluppo dell’intelligenza artificiale</a>. Questo campo apre un orizzonte di riflessione nuovo per le soggettività militanti sulla tecnoscienza e il suo uso controinsurrezionale preventivo, che viene sviluppato dalle compagini statali per disinnescare le possibili fratture che muoverebbero ipoteticamente verso uno scontro di classe e la guerra civile come alternativa alla guerra intercapitalista. Il genocidio in corso a Gaza e la Resistenza Palestinese sono un monito terribile per il futuro delle forme di contrapposizione al sentiero verso la barabarie intrapreso dalla storia del capitalismo odierno. Un nuovo paradigma del potere si afferma reggendosi sull’uso tecnoscientifico reazionario, capace di piegare e trasformare la guerra al cosiddetto “terrorismo”, trasformandola in ancora di salvezza per il mantenimento delle “democrazie occidentali”. Cittadelle ultra tecnologiche in cui far vivere le elite capitaliste capaci di militarizzare l’intera società e i rapporti sociali per la produzione di merci e la mercificazione dell’umano, in cui la tecnologia e lo sviluppo dell’intelligenza artificiale diventano l’olio lubrificante della macchina riproduttiva del dominio. Lo sviluppo di un sentiero nuovo, stretto fra un ipotetico neo-luddismo e un altrettanto ipotetico contro uso operaio delle macchine, si presenta sempre più chiaramente come precondizione per un riemergere delle masse iper-proletarie come attori e per la costruzione di una macro classe per sè, capace di esprimere una qualche forma di autonomia effettiva ed intraprendere il sentiero che conduce alla fuoriuscita dal sistema capitalista. Contro-sapere dei produttori, degli operai della fabbrica sociale, come pratica materialista contro la razionalità strumentale-calcolante industriale (Demichelis 2023), si intreccia alla possibilità e al pensiero creativo di parte per la creazione di ipotetiche, ma necessarie, nuove forme organizzative della classe. Più prosaicamente si potrebbe evidenziare quanto la critica globale al dual-use del sapere universitario, mossa dal movimento in solidarietà alla Resistenza Palestinese, sia intrecciata e consustanziale alla possibilità di pensare un nuovo corso organizzativo dell’iperproletariato. Di nuovo, come nella Comune, dal rifiuto dell’organizzazione del tempo e dei modi della produzione capitalista, sorgono le precondizioni per una proposta di contro-soggettivazione. Il programma di classe-parte trova spazio partendo dal rifiuto profondo dell’uso mercificante della capacità umana, dandosi come unica precondizione per l’affermarsi del contropotere. </p>\n<h2><strong>Dorsali e depressioni</strong></h2>\n<p>Risalire la corrente e stare nelle contraddizioni è la regola aurea, le dimensioni tratteggiate prima sono alcune di quelle più estese ed esplicite ma ne mancano sicuramente alcune che ritagliano i loro spazi di possibilità nella quotidiana lotta per la sopravvivenza. A uno sguardo attento non possono mancare però i limiti di fronte ai quali non è opportuno chiudere un occhio facendo finta che non esistano ma nemmeno pensare che siano ostacoli insormontabili. Ci troviamo innanzitutto davanti a spinte che restringono il campo di agibilità, e non parliamo dei dispositivi statali che impongono nuove leggi e nuove misure di sanzionamento e disciplinamento, quanto più della tendenza all’autorappresentazione e alla automarginalizzazione delle dinamiche di movimento. La residualità di cui ci dobbiamo fare carico a livello generico e generale ha da un lato favorito la strada a movimenti per il “nuovismo”, tendenti alla purezza ideologica poco comprensibili per la massa proletaria e dall’altro, stigmatizzato ciò che ancora di buono c’è delle esperienze di autorganizzazione dal basso al di fuori delle sfere istituzionali. Non per buttare via il bambino con l’acqua sporca, ma occorre trovare le giuste rigidità per non rimanere inermi a fronte del dilagare di perdite di tempo. Il tema è quale sia il significato che diamo al conflitto e all’ambizione di incidere nella realtà. Sul piano oggettivo, i tentativi di accanimento da parte della controparte e il solco tracciato per esempio dal decreto sicurezza, impongono una seria riflessione che non lascia più spazio a chi avrebbe cercato una sponda di dialogo o di compromissione con le forze dell’ordine, questa fase ridefinisce e colloca ognuno al proprio posto. Ne possiamo quindi leggere un’opportunità per immaginare nuove possibilità laddove ci siano delle istanze reali che si fanno promotrici di esperienze di lotta, sgombrando il campo dall’autorappresentazione fine a se stessa. La barbarie capitalista si traduce in violenza orizzontale nella parte bassa della classe e questo pone gravi ostacoli alla ricomposizione sociale e di classe, imponendo divisioni e fratture, paura e odio. Su questo piano soltanto un lavoro di radicamento e internità può portare a risultati concreti senza mai dimenticare quando operare delle forzature e delle messe a verifica, per evitare di sonnecchiare nelle zone di comfort che ci autoproponiamo e risvegliarci assediati da una società nichilista e individualista in cui solo passaggi di rottura forti possono determinare un cambio di passo. La rottura avviene di per sé ma anche con un costante lavorio di fino che va messo in campo nelle militanze quotidiane all’interno dei contesti sociali. L’arma a doppio taglio messa in opera dal capitalismo si può disarticolare costruendo fiducia laddove la sfiducia dilaga, costruendo legami sociali autentici laddove dilaga l’opportunismo e la strumentalità, costruendo contesti di aggregazione genuini laddove dilaga il consumismo e la socialità mediata dalle sostanze.  L’ultima dimensione che rappresenta un ostacolo alla ricomposizione e alla possibilità di contrapposizione è la dimensione dell’informazione e della comunicazione. Da un lato, l’informazione mercificata e servile alle dinamiche di potere apre le porte a nuove forme di informazione che strutturano una vera e propria realtà parallela nella quale è molto più semplice rifugiarsi in quanto elimina di partenza lo sforzo soggettivo che occorrerebbe fare per porsi nell’ottica di trasformazione e non di delega. Questo implica che sia sempre più difficile porsi come punto di riferimento nel magma comunicativo e che si scontino limiti di carattere materiale, di immaginario e di linguaggio; dall’altro lato, i rapporti sociali mediati dai social network e dalle strutture virtuali hanno effetti quasi immediati nella costruzione delle soggettività rendendo sempre più tortuoso il cammino per una possibilità di controsoggettivazione. Le relazioni sociali mediate da questi strumenti vengono completamente falsate da un mondo con nuovi codici, nuovi riferimenti, nuovi paradigmi che assumono un vero e proprio grado di realtà con conseguenze non indifferenti. La propaganda di guerra è un terreno esemplificativo: la normalizzazione sui quotidiani nazionali dell’emergenza e dell’allarmismo della guerra avviene a colpi di articoli su quanto gli italiani siano affascinati dai bunker antiatomici di ultima generazione, dai reel su instagram che spiegano come sopravvivere 72 ore con il kit dell’Unione Europea, sulla plasticità di un volantino che dà disposizioni su come agire in caso di attacco, di guerra o di cataclisma climatico. Ma ancora peggio è la retorica dell’unico nemico che l’Europa dovrebbe fronteggiare e che in tre anni di guerra in Ucraina ha portato a strutturare una narrazione completamente falsa atta soltanto a garantire l’egemonia statunitense che ora si ritorce contro tutti quelli che hanno pensato di valere ancora qualcosa nel gioco globale. E questo ha portato alla domanda sociale di altri riferimenti e alla ricerca di nuovi canali che, al momento, ci ha trovato completamente impreparati. </p>\n<p>L’uso massiccio di reti di informazione sempre più chiuse e disciplinanti è trasversale nella società e ne fortifica e cementa i rapporti di produzione. Pratiche di rifiuto delle forme classiche del mass media sono subito ricondotte in nuovi circuiti di mercificazione e ulteriore chiusura a possibili contro-usi in senso operaio: la macchina informatizzandosi sempre di più diventa magica e incomprensibile, nonostante i meccanismi di incorporazione del lavoro vivo che la determinano siano gli stessi del passato nel profondo. Informazione del governo e del dominio dei rapporti di produzione, gli accadimenti e i fatti dello scorrere della società umana sono intrecciati in un meccanismo  mercificante digitale delle personalità, fondendosi insieme. La spinta delle individualità all’autovalorizzazione viene indirizzata verso forme di rappresentazione mediate dal digitale (nella sua forma più estesa) mercificando, instupidendo, plasmando le soggettività. Per questo praticare oggi questo terreno in maniera antagonista ci sembra sempre più essenziale, perché è capace di incidere nel profondo. Fuori da qualsiasi dimensione velleitaria ci sembra importante incominciare contro-percorsi nuovi su questo piano, partendo anche dalle militanze, dalle nostre contraddizioni  e esplorando possibili forme di rifiuto tramutabili, anche in nuovi mezzi. Si aprono domande essenziali: è possibile un contro uso collettivo se questo non è anche la somma di forme di rifiuto e sottrazioni individuali dalle reti? Quanto del dibattito e della formazione delle soggettività militanti è plasmato e disciplinato dagli stessi meccanismi che costruiscono nella sfera dell’informazione le catene per il resto degli individui? Quali sono le funzioni di questo tipo di infosfera nel segno del controllo sociale? Nell’epoca dei dissing di movimento consumati su instagram, ci sembrano questioni sostanziali.  </p>\n<h2><strong>Rompere gli indugi</strong></h2>\n<p>In conclusione, a fronte del complesso panorama all’interno del quale navighiamo, proviamo a chiarificare un orizzonte al quale tendere collettivamente. La prospettiva di iniziativa sul tema della guerra deve avere alcune caratteristiche che sono oggi dirimenti: deve porsi il problema di essere di massa offrendo una proposta nella quale tutti si possano riconoscere, deve porsi il problema delle condizioni oggettive in cui si muove e si ristruttura la controparte e, infine, indicare quest’ultima concretamente assumendo contestualmente l’esigenza di un immaginario/di una proposta/di un “sogno” di parte desiderabile. Come veniva descritto sopra, il partito della guerra è oggi una dimensione che assume confini sempre più larghi ma allo stesso tempo ben precisi, in quanto materialmente in questa fase le istituzioni politiche si trovano costrette a posizionarsi a favore o contro il riarmo della società. Il fantoccio di una comunità di intenti e di ideali di un’Unione Europea che sta insieme soltanto per debolezza insita in un progetto vuoto è lampante. Allo stesso tempo i partiti nostrani sono in grado di dire tutto e il contrario di tutto, di schierarsi come bandiere al vento da un lato e poi dall’altro, finendo di perdere anche quel briciolo di credibilità che l’opzione Meloni ha rappresentato per una parentesi brevissima. Lo spazio politico che si apre oggi è dunque un’occasione che non va sprecata. </p>\n<p>La proposta deve tratteggiarsi a partire dalla necessità di ricomporre in una dimensione larga tutti e tutte coloro che oggi non accettano una società in guerra, indipendentemente  dal livello di analisi geopolitica o dal grado di purezza ideologica, dobbiamo essere in grado di riconoscerci in un contesto comune, ossia quello che vuole interrompere la dinamica di riarmo e militarizzazione della società perché non ci si vuole sacrificare né per Trump né per Von Der Leyen. La guerra oggi ha molte facce: la guerra quotidiana alle donne, la guerra alle soggettività in formazione, la guerra ai territori che vengono votati al sacrificio energetico, la guerra ai lavoratori e lavoratrici, la guerra a chi sta venendo additato come soggetto “deviante”. L’uso di categorie tipiche di metà ottocento per costruire il nemico interno – il nero stupratore, il maghrebino rapinatore, il giovane criminale (di strada e dei movimenti) – viene sostanziato dalla moltiplicazione e accelerazione delle norme: il decreto sicurezza, il decreto Caivano, i tentativi di associazione a delinquere ai movimenti sociali e ai sindacati di base, le misure come la sorveglianza speciale, l’avviso orale, il foglio di via, il daspo urbano. Ciò dimostra l’oliatura della cinghia di trasmissione tra retorica della sicurezza e preparazione di un terreno disponibile ad entrare in guerra. Perché, nonostante il raffinato sviluppo della tecnologia di guerra, le guerre vanno fatte con gli eserciti. Eserciti di ricercatori precari pronti a produrre l’arma più intelligente, eserciti di giovani atomizzati pronti a accoltellare il coetaneo per un litigio, eserciti di uomini pronti a uccidere le mogli, le madri, le compagne di classe perché non sufficientemente sottomesse. </p>\n<p>Se non si coglie il nesso profondo dell’esigenza del capitale, in crisi, di ristrutturazione della società affinché sia pronta alla guerra e l’occasione che si apre, data dall’adesione a un’ipotesi che non è reazionaria, ma anzi di segno opposto, sempre più trasversale nella società, non saremo in grado di fare una scommessa all’altezza. Al di là degli ideali, occorre rendere immaginario comune il programma implicito della composizione e assistiamo, molto spesso senza la capacità di esserci, a un proliferare di attivazioni dal basso, spurie magari confuse che esprimono rigidità, che possono fare la differenza. Questo perchè a mobilitarsi contro le molteplici sfumature con cui si articola la guerra nelle dimensioni della vita produttiva e riproduttiva a livello generale ci sono persone che sono disponibili ad aderire a un’opzione autonoma, popolare, radicale nel senso più profondo del termine. La radicalità che va colta e amplificata è la capacità di mettere a critica il sistema capitalistico a partire dai livelli bassi e, al contempo, il bisogno di saldare un ragionamento complessivo che abbia la forza di mettere in discussione i livelli alti. La potenza che rappresenta questa opportunità è ciò che può permettere un salto di qualità che tenda alla mobilitazione di massa.</p>",
    "excerpt": "In questi mesi la storia corre veloce, in poco tempo alcuni dei capisaldi su cui si è retto l’ordine mondiale definitivamente consolidatosi dopo il crollo del muro di Berlino stanno vivendo profonde tensioni e ristrutturazioni.",
    "audio": "/assets/la-grande-frattura.mp3",
    "audio_chunks": "/assets/la-grande-frattura.json"
  },
  {
    "slug": "teoria-del-partito",
    "title": "Teoria del partito",
    "date": "2025-11-19T00:00:00.000Z",
    "author": "infoaut",
    "category": "organizzazione",
    "issue": "esperimento-formazione",
    "in_evidence": true,
    "published": false,
    "content": "<p><em>Ci sembra che questo testo risuoni con alcuni dei problemi teorico-pratici che, su una scala certamente differente, si sono imposti nella riflessione militante dopo le incredibili settimane di piena del movimento “Blocchiamo Tutto”. Ora che la marea si è abbassata due sentimenti si sono fatti spazio tra le realtà politiche: da un lato il ritorno ad una certa disillusione dettata dall’andamento del movimento in relazione alla fase oggettiva imposta dalla “tregua” nella Striscia di Gaza, dall’altro una tensione a capitalizzare “politicamente” questo movimento. Avevamo avvertito che la traduzione e l’esondazione di questo fenomeno sociale su altri terreni non sarebbe stata né scontata, né facile, e che avrebbe richiesto una certa presa di responsabilità collettiva da parte delle realtà politiche. In questi giorni si sono moltiplicati generici appelli ad organizzarsi, appelli che condividiamo, ma ciò che non è chiaro è per quale scopo e con quale prospettiva. Per quanto ci riguarda abbiamo avanzato l’ipotesi che questo movimento sia un epifenomeno italiano dell’assemblaggio generale di un “nuovo” iper-proletariato dopo il lungo inverno neoliberale e che procedere con gli schemi organizzativi tipici della fase precedente è un lavoro inutile e dannoso. Utilizzando le parole di Phil A. Neel ci pare che ancora una volta ci si concentri sul tentativo di prendere “il comando” dei processi in corso, piuttosto che sullo sviluppo della “soggettività collettiva”, rischiando di rimanere ancora una volta con un pugno di mosche in mano. Ma non c’è da deprimersi, come sottolinea l’autore questi sono passaggi necessari e per certi versi inevitabili.</em></p>\n<p><em>Tornando al testo ci pare un utile antidoto tanto ai “nuovismi ad ogni costo” quanto a chi vuole offrire la solita minestra riscaldata. La disamina analizza in primo luogo i problemi organizzativi che ci si pongono dopo la lunga eclissi del movimento comunista mondiale tra eredità nostalgiche e frammentarie, poi  ritorna sull’utile distinzione tra “partito storico” e “partiti formali” e sulla dialettica tra questi due poli all’interno dei conflitti sociali. Infine sintetizza la nozione di partito comunista (eterno): questa è forse la parte più astratta e sfidante del testo in cui la dialettica tra il partito storico ed i partiti formali si sublima nella soggettività rivoluzionaria che comprende ed eccede entrambi dando vita alle comuni come “camera di gestazione della società comunista”. Questa ultima parte del testo è inevitabilmente un po’ più immaginifica ed a tratti rischia di ricalcare la concezione positivistica della storia tipica del canone marxista, ma ci costringe a pensare ai processi rivoluzionari non nei termini romantici del Partito (o dell’uomo addirittura in alcuni casi) che curva la Storia, ma in quelli di una “sovra-soggettività”, un “cervello sociale del progetto partigiano”.</em></p>\n<p><em>Buona lettura!</em> </p>\n<hr>\n<p>I prezzi sono più alti. Le estati sono più calde. Il vento è più forte, i salari più bassi, e gli incendi divampano più facilmente. I tornado si aggirano come angeli vendicatori tra le città della pianura. Qualcosa è cambiato. Le piaghe bruciano nel sangue. Ogni due anni una grande inondazione scende, ornata di cadaveri come di gioielli, per rivoltare la terra di un’altra nazione punita.</p>\n<p>Alle nostre spalle giace la grande pira carbonifera della storia umana. Davanti a noi, un’ombra che si affievolisce, proiettata dai nostri stessi corpi, intrappolata e in lotta nel vortice. Chiunque può sentire che qualcosa è terribilmente sbagliato — che un male si è insinuato fin dentro il suolo stesso della società — e tutti sanno che le potenze e le autorità di questo mondo ne sono la causa.</p>\n<p>Eppure, tutti ci sentiamo impotenti nell’intraprendere qualsiasi forma di ritorsione. Come individui, non vediamo alcun modo di influenzare il corso degli eventi e dobbiamo semplicemente guardare mentre ci travolgono. Ci ritroviamo disarmati e soli, di fronte a un futuro oscuro in cui orrori tremanti si aggirano appena oltre il confine della nostra vista, trascinati inesorabilmente in avanti mentre le catene tintinnano e gli echi del tormento rimbalzano dal mondo a venire.</p>\n<p>Ma, con gli occhi giusti, guardando nei luoghi giusti al momento giusto, si può forse scorgere l’ombra cupa del futuro fendersi in lampi di luce ultraterrena: momenti accecanti in cui la prospettiva della giustizia appare per un fugace istante. Il distretto di polizia brucia, gli operai escono in massa dalla fabbrica, i comitati si formano nelle strade e nei villaggi, il governo cade dolcemente come una piuma, tre bossoli cadono come dadi — un’incisione su ciascuno, come un incantesimo per evocare qualcosa di più grande.</p>\n<p>Forse lo hai sentito. Il cuore si fa leggero. Un fuoco angelico attraversa la carne e, per quell’unico istante senza respiro, qualcosa di immortale ci abita.</p>\n<p>La lama di una meteora taglia il ventre di un cielo senza luna — poi sbattiamo le palpebre ed è tutto finito: viene chiamata la Guardia Nazionale, i sindacati negoziano il ritorno al lavoro, i comitati si sciolgono, il presidente rovesciato è sostituito da un consiglio militare, l’amministratore delegato morto è rimpiazzato da uno vivo, e i proiettili della polizia cadono dalle torri di vetro come una pioggia fredda e dura.</p>\n<p>Ma quella luce non può essere dimenticata.</p>\n<p>Di conseguenza, proprio questa sconfitta è di per sé un risveglio. Ci rendiamo conto, lentamente, che il carattere collettivo ed esteso del male che ci affligge richiede una forma di risposta altrettanto collettiva ed estesa.</p>\n<p>La vendetta sociale richiede un’arma sociale.</p>\n<p>Il nome di quest’arma è il partito comunista.</p>\n<p>Con l’aumentare del ritmo e dell’intensità del conflitto di classe, le questioni organizzative vengono poste con crescente frequenza. Esse emergono inizialmente come problemi immediati e funzionali, connessi a lotte specifiche e proporzionati alla loro scala.</p>\n<p>All’indomani di ogni lotta, sorgono poi domande più ampie sull’organizzazione, assumendo sia una dimensione pratica sia teorica.</p>\n<p>In termini pratici, la questione si concentra soprattutto sull’attività dei partigiani fedeli che si trovano privi di un immediato oggetto di fedeltà. Essi esprimono una soggettività residua, svuotata della sua forza di massa.</p>\n<p>In termini più diretti, questi individui sono i “resti” di una certa alta marea del conflitto di classe.</p>\n<p>A questo livello, la questione viene solitamente posta come il problema di cosa possa fare questo “noi” frammentato nell’intervallo tra le rivolte.</p>\n<p>Di conseguenza, il processo di indagine è spesso appesantito da uno zelo frustrato: i dibattiti si mobilitano in circoli viziosi di recriminazione morale, mossi più da uno spirito di autopunizione che da un sincero interesse per l’analisi.</p>\n<p>Ciononostante, la stessa linea di interrogazione si ramifica presto in una rete più ampia di domande relative alla “spontaneità”, al rapporto tra le tendenze strutturali (nell’occupazione, nella crescita, nella geopolitica, ecc.) e le probabili forme di organizzazione che verranno adottate dai proletari oltre questo strato residuo di partigiani — e, naturalmente, su come questi partigiani possano interagire con tali organizzazioni.</p>\n<p>Da qui, l’indagine si elabora e si astrae nelle sue dimensioni teoriche, diventando una vera e propria “questione dell’organizzazione”.</p>\n<p>Pur essendo inseparabilmente legata a teorie più ampie su come funziona la società capitalista e su quale forma dovrebbe assumere un mondo diverso, questa questione occupa una posizione intermedia: allo stesso tempo astratta (come teoria della rivoluzione) e congiunturale (come passo pratico necessario nella costruzione del potere rivoluzionario).</p>\n<p>Presa da sola, ciascuna di queste dimensioni decade rapidamente: l’aspetto necessariamente astratto si trasforma in un determinismo meccanico, in cui un unico schema viene applicato a ogni caso (sia esso quello del “gruppo di affinità” o dell’“organizzazione di quadri”); mentre l’aspetto necessariamente congiunturale diventa una forma di inattività attivista, in cui il fermento stesso dell’attività locale di “organizzazione” (di solito una combinazione di <em>advocacy</em> tematica, servizi e lavoro mediatico) è esso stesso una forma di disorganizzazione che ostacola il progetto partigiano.</p>\n<p>Unificare questi aspetti divergenti richiede forme di astrazione costruite a partire da — e materialmente legate a — momenti congiunturali di rivolta.</p>\n<p>Qualsiasi discussione sull’organizzazione deve quindi avvenire o su una scala completamente localizzata — discutendo di come <em>queste</em> persone possano organizzarsi in <em>questa</em> situazione — oppure come raccolta generica e sincretica dei molteplici atti di organizzazione che già popolano il conflitto di classe, così come vissuto dai partecipanti, nel tentativo di comprenderne i limiti e affinare la nostra comprensione di cosa, esattamente, significhi “organizzazione”.</p>\n<p>Qui, spero di collegare queste due funzioni, presentando un intervento teorico che operi a un livello relativamente alto di astrazione — informato tanto dallo studio attento quanto dall’esperienza diretta nelle ribellioni che hanno scosso il mondo negli ultimi quindici anni — inizialmente concepito come intervento locale volto ad affinare progetti organizzativi specifici nati da fratture sociali specifiche.</p>\n<p>In altre parole, ciò che segue è una teoria del partito pensata per contribuire a catalizzare forme concrete di organizzazione partigiana.</p>\n<h2>Principi fondamentali</h2>\n<p>Mentre emergiamo lentamente dalla lunga eclissi del movimento comunista mondiale, ci troviamo in una situazione paradossale, ereditando al tempo stesso troppo e troppo poco. Da un lato, ci resta una ricca — sebbene in gran parte testuale — eredità d’intelletto ed esperienza costruita dalle generazioni passate. Eppure questa storia è ormai così distante da risultare facilmente romanticizzata: programmi e polemiche un tempo dinamici si sono cristallizzati in schemi, e le passioni ardenti di quell’epoca si sono raffreddate in una nostalgia paralizzante.</p>\n<p>Dall’altro lato, in termini di esperienza concreta e di trasmissione diretta, il lungo inverno della repressione ci ha lasciato soltanto frammenti dispersi. I partiti del passato si sono sciolti nell’alambicco della repressione. Le grandi menti sono state spezzate. Tradimento ha seguito tradimento. I coraggiosi sono stati schiacciati, i codardi sono fuggiti. Solo i morti sono rimasti puri nel loro silenzio. La nostra generazione è dunque cresciuta allo stato brado, il nostro comunismo incolto e selvatico, plasmato soltanto dalla forza grezza del capitale. Di conseguenza, oggi scopriamo che qualsiasi indagine sulla “questione dell’organizzazione” è appesantita da due pesi: da un lato, un eccesso di storia troppo lontana, facilmente ridotta a una <em>fan–fiction</em> enfatica; dall’altro, la mancanza di istituzioni vive che continuino lo spirito incendiario del progetto partigiano.</p>\n<h3>Soggettività collettiva</h3>\n<p>A prima vista, la questione sembra ovvia: ciò di cui c’è bisogno è più “organizzazione”. Tuttavia, una volta affrontata, la stessa definizione di “organizzazione” si rivela ambigua, dissolvendosi nel tentativo di chiarire cosa, esattamente, si intenda con essa. Spesso, la domanda stessa non serve ad altro che da clava polemica. Lo schema è noto: il “teorico” osserva le lotte recenti, ne diagnostica i limiti evidenti, li attribuisce a una scelta consapevole di attori cattivi o perlomeno ingenui che hanno preferito forme di lotta “orizzontali” o “senza leader” a loro detrimento, e poi prescrive “organizzazione” come panacea — ciò che si sarebbe dovuto scegliere in passato e che si deve scegliere in futuro<a href=\"https://www.infoaut.org/approfondimenti/teoria-del-partito#403aabcc-4ae0-4ecf-935f-b813935b1c23\">1</a>. Così facendo, tali “teorici” non solo non offrono alcuna immagine concreta di ciò che l’“organizzazione” avrebbe potuto essere nelle condizioni reali affrontate dai ribelli — poiché non esisteva certo alcun esercito rivoluzionario in attesa di ordini —, ma, nella loro ossessione fanatica per la correttezza ideologica, non colgono neppure la dinamica più elementare della rivolta sociale: quella per cui una forma di intelligenza collettiva emerge dall’azione di massa, eccedendo il pensiero di qualsiasi singolo partecipante o gruppo politico programmatico.</p>\n<p>La vera questione è dunque di tutt’altro ordine. Chiunque abbia partecipato a una delle grandi ribellioni degli ultimi quindici anni può dirlo: non è mai mancata la presenza di “teorici dell’organizzazione”, né di piccole formazioni militanti di “quadri” correttamente orientati che, nel mezzo della rivolta, promuovono la propria visione organizzativa legata a un programma politico coerente. Perché, allora, nessuno sembra interessato a ciò che questi individui propongono? La ragione è semplice: non propongono nulla, se non la parola “organizzazione” stessa, ripetuta all’infinito. Per quanto convinti del contrario, tali individui e le loro cosiddette “organizzazioni” raramente forniscono esperienze tattiche concrete o conoscenze strategiche, e risultano quindi incapaci di spingere la rivolta oltre i suoi limiti e di costruire forme sostanziali di potere proletario. Per questo motivo. vengono rapidamente superati dall’intelligenza collettiva della rivolta stessa. Anche nei rari casi in cui avrebbero qualcosa da offrire, non riescono a organizzarsi in modo abbastanza efficace da convincere chiunque a prestare attenzione a ciò che dicono. In altre parole: non possiedono alcun mezzo per interfacciarsi o interagire con la rivolta più ampia<a href=\"https://www.infoaut.org/approfondimenti/teoria-del-partito#1f250737-acc6-4ed8-af1d-46cf08d8f772\">2</a>.</p>\n<p>Questo approccio alla questione dell’organizzazione è esso stesso un sintomo dei limiti tattici concreti che emergono dall’incapacità delle ribellioni di produrre cambiamenti sociali significativi o di generare forme di potere proletario durevoli. Ma è anche un errore metodologico: assume come punto di partenza le grandi organizzazioni programmatiche sorte da decenni di lotta rivoluzionaria nelle epoche passate, come se tali entità potessero essere rianimate con la sola forza di volontà.</p>\n<p>In realtà, il processo di organizzazione è esattamente l’opposto: nel vivo delle lotte e delle ribellioni — di intensità variabile — sorgono miriadi di forme organizzative (spesso etichettate in modo dispregiativo come “spontanee” o “informali”) che nascono dai problemi tattici con cui si deve confrontare l’intelligenza collettiva dei partecipanti; solo dopo la formazione di questo substrato pratico di potere popolare possono emergere forme più “strategiche” o teoriche di coordinamento e costruzione del potere su scala più ampia. In altre parole, chi entra nella rivolta esclamando “dobbiamo organizzarci” presuppone un “noi” che ancora non esiste.</p>\n<p>La questione dell’organizzazione deve quindi concentrarsi, prima di tutto, sulla costruzione della soggettività collettiva, non sul suo comando. Il punto di partenza della teoria del partito non è dunque la domanda “come dovremmo organizzarci?”, bensì un duplice interrogativo: come può una forma di soggettività rivoluzionaria specificamente comunista emergere a partire dalle lotte quotidiane della classe, intrinsecamente non-comuniste? E come possono specifici gruppi di partigiani comunisti, prodotti da queste stesse lotte, intervenire nuovamente in esse per sviluppare ulteriormente questa soggettività partigiana, dentro e oltre le singole lotte? L’emergere del partito è tanto un processo di raccolta e apprendimento dall’intelligenza collettiva della classe nel mezzo dei conflitti incendiari, quanto un intervento propositivo o una sintesi programmatica. Invece di guardare alle rivolte recenti in senso puramente negativo, interpretandone i limiti come errori ideologici, l’indagine partigiana vede tali fallimenti come limiti materiali, espressi tatticamente, che tuttavia contengono una forza soggettiva propulsiva. In questo senso, essi possono essere letti in modo positivo come un archivio accumulato di sperimentazione collettiva — purché queste esperienze vengano attivate e fatte valere nei futuri cicli di rivolta.</p>\n<h3>L’avanguardia tattica e il simbolo</h3>\n<p>I limiti tattici che sorgono per vincolare ogni rottura sociale possono essere superati solo attraverso l’azione — e solo l’azione elabora il pensiero collettivo. L’azione è l’interfaccia necessaria tra il pensiero isolato di individui o gruppi e la soggettività di massa espressa nella rivolta più ampia. Gli approcci convenzionali alla questione dell’organizzazione tendono a presumere che l’azione derivi dal sentimento morale o politico individuale. Questi approcci sono “discorsivi” nel senso che presuppongono che l’azione politica sia preceduta dalla proposta intellettuale di un determinato programma. In altre parole, si parte dall’idea che le persone vengano convinte ad adottare certe idee politiche attraverso la conversazione, la polemica o la propaganda, e che tali idee implichino poi l’adozione di certe strategie e pratiche tattiche affini. Ma la storia dimostra l’esatto contrario: le posizioni politiche emergono dall’azione tattica, non dall’imposizione discorsiva di argomenti morali o ideologici.</p>\n<p>Mettere il programma al primo posto significa, quindi, procedere a ritroso e spesso, di fatto, alimentare la disorganizzazione. In realtà, l’organizzazione nasce dal superamento pratico dei limiti materiali e si trascina dietro, come scia, i suoi impegni intellettuali, estetici ed etici. In altre parole, le persone non aderiscono a un’organizzazione, non la sostengono e non ne assumono in massa posizioni politiche, simboli o disposizioni generali perché concordano pienamente con essi, ma perché l’organizzazione dimostra competenza e forza di spirito. Nella teoria militare, questo processo è inteso come una lotta per il controllo competitivo su un campo aperto di conflitto<a href=\"https://www.infoaut.org/approfondimenti/teoria-del-partito#826ccfd2-a413-4fbb-8b11-0b7e11a9b1fe\">3</a>. Solo dopo che questa leadership concreta nell’azione è stata stabilita, le persone diventano ricettive a una leadership più astratta di programma e di principio. Così, anche se un approccio propositivo possedesse un programma teoricamente valido e praticamente utile, se i suoi aderenti non fossero in grado di attuare le interventi tattici necessari a interfacciarsi con l’intelligenza collettiva dell’insurrezione esso non riuscirebbe comunque a influenzare il corso degli eventi.</p>\n<p>Inoltre, questi programmi dovrebbero essere considerati articolazioni viventi del loro momento politico. Anche le loro analisi strutturali più ampie esprimono una forma di intelligenza collettiva localizzata in un determinato tempo e luogo. Di conseguenza, essi sono non solo provvisori, ma devono anche essere appendici e derivazioni dell’azione. Questo processo, a sua volta, riforma tali posizioni e genera forme nuove di pensiero politico. La politica, così, si diffonde ed evolve proprio attraverso questa interfaccia tattica. Compiendo atti coraggiosi che infrangono i limiti tattici di una determinata lotta, la simbologia di un gruppo di partigiani può acquisire una forza memetica aggiuntiva, diventando ciò che qui si definisce un simbolo <em>(sigil)</em>: una forma simbolica flessibile che condensa e trasmette una certa dimensione dell’intelligenza collettiva della rivolta in una grammatica visiva semplificata e, così facendo, attinge a una forma più ampia di soggettività (il partito storico, come verrà esplorato più avanti)<a href=\"https://www.infoaut.org/approfondimenti/teoria-del-partito#844356f4-e6ca-4e34-8059-15030cbeb3af\">4</a>.</p>\n<p>Nella sua forma più rudimentale, il simbolo opera sul piano estetico: esempi come il gilet giallo o il casco giallo delle lotte di fine anni 2010. Nella sua forma più elaborata, esso comprende determinate pratiche tattiche o disposizioni organizzative trasmesse attraverso un nome e un insieme minimo di pratiche: consigli di fabbrica, comitati di resistenza di quartiere, occupazioni di piazze pubbliche, e così via. Il simbolo traduce le tattiche in forme ampiamente replicabili e offre un passaggio minimo attraverso cui gli inesperti (cioè quella parte della popolazione normalmente considerata “apolitica”) possono entrare nel momento della rottura. Il simbolo, quindi, apre l’azione a una base sociale più ampia di partecipanti, indipendentemente dall’adesione o meno a punti di unità discorsivi o programmatici.</p>\n<p>Il simbolo solleva così una forma preliminare di soggettività collettiva dalla marea della storia. Evoca al contempo una forza partigiana dalla classe attraverso un potere apparentemente occulto e, come punto di orientamento tattico concreto, struttura questa soggettività informe in forme minime di organizzazione. Sebbene memetico, il simbolo non è primariamente estetico e non dipende da alcun mezzo tecnico particolare per la sua diffusione: i simboli emergono solo attraverso l’esempio tattico. Le disposizioni politiche seguono poi il simbolo, come articolazioni disordinate e perlopiù inconsce di questi atti radicali. Qualcuno indossa un casco giallo e infrange le finestre del parlamento; il pacchetto di sentimenti e conflitti politici associato a quell’atto simbolico — in questo caso, il localismo di destra a Hong Kong — può poi diffondersi ulteriormente per replicazione memetica, permettendo ai simboli e alle pratiche associati di egemonizzare più facilmente lo spazio estetico e tattico della rivolta, rafforzando così il carisma delle posizioni politiche correlate<a href=\"https://www.infoaut.org/approfondimenti/teoria-del-partito#a6ac2243-3209-4224-af05-58e099ec4a8e\">5</a>.</p>\n<h3>Le lotte sulla riproduzione sociale<a href=\"https://www.infoaut.org/approfondimenti/teoria-del-partito#362c9b2e-3446-4155-ae98-d6826a6e4bd6\">6</a></h3>\n<p>Un’altra distinzione altrettanto importante è quella tra il progetto partigiano, che può essere costruito solo attraverso rotture sociali di vasta scala, e le forme più limitate di lotta che emergono nel ribollire continuo del conflitto di classe<a href=\"https://www.infoaut.org/approfondimenti/teoria-del-partito#f0458832-5a4b-4b79-ac9b-966a3043cc53\">7</a>. Ogni organizzazione comunista deve necessariamente orientarsi attorno alle lotte sulla riproduzione sociale che emergono costantemente nella classe, generate dalle dinamiche contraddittorie della società capitalista. Anche se gli eventi politici più vasti superano queste lotte — e questa eccedenza è il vero luogo in cui sorge una forza soggettiva —, i conflitti iniziali sui termini e sulle condizioni della riproduzione sociale costituiscono comunque la loro origine. Allo stesso modo, queste lotte sulla riproduzione sociale strutturano il campo in cui l’organizzazione deve persistere tra un’insurrezione e l’altra. Pertanto, ogni organizzazione comunista deve essere in grado di tradursi continuamente in interessi di classe concreti, assumendo funzioni pratiche in relazione sia ai termini specifici della riproduzione sociale in un dato momento, sia ai metodi attraverso cui tale riproduzione sociale viene imposta alla classe.</p>\n<p>Tuttavia, i comunisti devono anche affrontare le lotte sulla riproduzione sociale come un limite da superare. Poiché le rivendicazioni espresse da queste lotte derivano da interessi imposti e da identità costruite dal capitale stesso (come si vede, ad esempio, nell’opposizione razzista al lavoro migrante), limitarsi a difendere il benessere materiale — ossia a “lottare per miglioramenti reali” per la classe lavoratrice — finisce col privare l’organizzazione comunista della sua fedeltà al progetto comunista più ampio. L’impulso incendiario di una lotta viene dissanguato da mille piccoli compromessi. Infatti, la “vittoria” in una lotta di riproduzione sociale è spesso essa stessa una sconfitta: il poliziotto assassino viene processato (forse persino condannato), l’aumento salariale è conquistato, il progetto ambientale distruttivo viene cancellato, la legge controversa ritirata, il presidente si dimette (e il potere passa al “governo di transizione”). Il modo più efficace per sconfiggere un movimento comunista è che il partito dell’ordine conceda guadagni reali nelle lotte sulla riproduzione sociale e li consolidi sotto la propria bandiera.</p>\n<p>In senso lato, le lotte sulla riproduzione sociale sono quelle che si concentrano su questioni concrete di sopravvivenza nel capitalismo. Pur operando su molteplici dimensioni, possono essere suddivise, approssimativamente, in due categorie: lotte sui termini della riproduzione sociale; e lotte sull’imposizione di tali termini alla popolazione. Le prime si focalizzano su questioni di distribuzione e di accesso alle risorse sociali; le seconde su questioni più ampie di sopravvivenza e dignità che emergono nella distribuzione di tali risorse.</p>\n<p>La prima categoria — le lotte sui termini della riproduzione sociale — è quasi sempre centrata sul livello dei prezzi. Si può ulteriormente suddividerla in: lotte sui prezzi generali delle merci (costo della vita, in particolare affitti), lotte sul prezzo della forza-lavoro (salari, pensioni, benefit), lotte sui prezzi dei servizi e delle risorse gestiti dallo Stato (welfare, infrastrutture, istruzione). Differenze istituzionali locali fanno sì che alcune questioni (come la sanità) possano collocarsi da una parte o dall’altra, o attraversare diverse categorie. Picchi improvvisi dei prezzi o redistribuzioni di beni sociali possono certamente innescare proteste di massa, e inflazione o corruzione croniche possono accrescerne la frequenza. Tuttavia, di norma, queste lotte sono più facilmente assorbite nella sfera delle politiche pubbliche, e acquisiscono un margine radicale solo in condizioni estreme o quando esistono organizzazioni partigiane in grado di spingerle in quella direzione. Per questo motivo, la loro espressione politica tende verso un populismo semplice, focalizzato sulla restaurazione di livelli di prezzo stabili, presumibilmente alterati da interferenze di élite parassitarie nell’altrimenti “efficiente” funzionamento del mercato.</p>\n<p>La seconda categoria — le lotte sull’imposizione dei termini di riproduzione sociale — riguarda invece la sopravvivenza e la dignità nella vita e nel lavoro. Le più ovvie sono le proteste ricorrenti, su scala minore, contro gli omicidi di polizia nei quartieri poveri (almeno finché non degenerano in rivolte di massa), le lotte abolizioniste contro l’incarcerazione, le proteste locali contro le deportazioni, e così via. Ma queste lotte si intrecciano anche con le altre. Nel luogo di lavoro, ad esempio, le lotte sui termini della riproduzione sociale sono spesso motivate non tanto dal loro obiettivo immediato (come l’aumento salariale) quanto dall’opposizione a manager autoritari o a trattamenti differenziali per razza o status migratorio. Tali conflitti sono spesso i più incendiari sul piano lavorativo — come sa bene chiunque abbia organizzato un luogo di lavoro. Analogamente, quando le lotte sui termini della riproduzione sociale incontrano la violenza poliziesca, esse si trasformano immediatamente in lotte contro l’imposizione stessa di tali termini.</p>\n<p>Queste lotte, dunque, sono più ampie e assumono più rapidamente un carattere apertamente politico, esprimendosi spesso come lotte contro la dominazione in quanto tale.</p>\n<p>A differenza delle lotte sui termini della riproduzione sociale, che possono spesso essere previste, almeno in modo approssimativo, in base all’andamento delle politiche e dei livelli dei prezzi, le lotte contro l’imposizione di questi termini sulla popolazione sono estremamente difficili da prevedere. Al di là dell’intuizione generale secondo cui tali lotte scoppiano più facilmente in determinate aree e tra popolazioni soggette a forme estreme di abiezione, e che si diffondono più efficacemente quando un caso particolare riceve ampia risonanza, è difficile dire, ad esempio, quando un singolo omicidio da parte della polizia porterà a una protesta, ed è praticamente impossibile dire quando potrà invece innescare una rivolta su larga scala che superi i propri limiti iniziali. In generale, tuttavia, queste lotte sono più difficili da riassorbire o neutralizzare attraverso le istituzioni esistenti e si propagano più facilmente, poiché la loro stessa repressione genera ulteriori rivolte.</p>\n<p>Particolari convergenze di lotte per la riproduzione sociale fungono da terreno su cui emergono le insurrezioni di massa, le quali poi superano questi limiti iniziali e cessano così di esprimere soltanto le lotte sulla riproduzione sociale da cui sono scaturite. Sebbene entrambe le modalità di lotta per la riproduzione sociale svolgano un ruolo in questo processo, di solito è il secondo tipo ad agire come detonatore immediato. Le proteste in corso in Indonesia ne sono un buon esempio: il lento ribollire di conflitti sui termini della riproduzione sociale (costo della vita, distribuzione statale delle risorse, accesso all’occupazione, ecc.) ha fornito l’insieme delle rivendicazioni di base per un primo ciclo di proteste limitate. Queste sono poi esplose in una rivolta giovanile di massa dopo che la polizia ha brutalmente assassinato un fattorino e successivamente represso le proteste con ulteriore violenza, causando ancora più morti. Tuttavia, anche le lotte più aggressive contro l’imposizione dei termini della riproduzione sociale rimangono entro gli stessi limiti di qualsiasi lotta per la riproduzione sociale, esprimendo interessi concreti che possono poi essere cooptati dal partito dell’ordine<a href=\"https://www.infoaut.org/approfondimenti/teoria-del-partito#969e3cd4-f140-4825-aa32-608e00235192\">8</a>.</p>\n<h3>Ecumenico e sperimentale</h3>\n<p>Qualsiasi pretesa, da parte di un gruppo o partito, di conoscere l’unico vero cammino verso la rivoluzione è, ovviamente, ridicola. Le rivoluzioni non sono monoculture, né in teoria né in pratica. L’unica cosa che dovrebbe unire i comunisti, quindi, è una rigorosa opposizione al settarismo e a ogni pretesa di certezza. La nostra pratica deve essere ecumenica e sperimentale fin dall’inizio, coltivando, raccogliendo e catalizzando le differenze, mettendole poi in costante conversazione tra loro. Solo incorporando approcci eterogenei nei nostri sforzi possiamo sperare di generare soluzioni nuove ai molteplici limiti intellettuali e tattici che ogni processo rivoluzionario deve affrontare. Ciò richiede di mantenere un atteggiamento di apertura verso correnti apolitiche o anti-politiche, così come verso coloro la cui espressione stilistica o tonale della politica differisce dalla nostra, e di evitare di trasformare goffamente tali differenze estetiche in presunte critiche politiche.</p>\n<p>Allo stesso tempo, l’ecumenismo non equivale all’eclettismo. E lo sperimentalismo non coincide con la semplice fascinazione per la novità. Lo scopo non è “prendere ciò che è utile” da qualsiasi fonte per costruire un felice patchwork di idee radicali, né ossessionarsi per qualche “nuova” tattica o disposizione nella lotta (che nei fatti spesso rappresenta, invece, qualcosa di già visto), ma piuttosto estrarre e integrare verità frammentarie in un’idea comunista molteplice ma coerente, condivisa ampiamente da tutti i partigiani, ognuno dei quali elabora lo stesso progetto di base in molteplici dimensioni. Il comunismo si tiene insieme proprio attraverso la diversità delle espressioni che lo compongono. Ma questa diversità richiede, come suo fondamento, che tali espressioni circolino comunque intorno a un insieme di condizioni minime, così come un pendolo oscilla attorno a un centro di gravità distinto (ma anche virtuale o emergente). Semplificando al massimo, queste condizioni possono essere riassunte così: la convinzione che lo scopo di tale progetto sia la creazione di una società planetaria fondata sui principi della deliberazione, della non-dominazione e dell’associazione libera, utilizzando le vaste capacità (scientifiche, produttive, spirituali, culturali, ecc.) della specie umana per riabilitare il suo metabolismo con il mondo non umano.</p>\n<p>Queste condizioni minime si dispiegano poi in una serie di ulteriori domande e conclusioni da elaborare attraverso il progetto partigiano stesso. Per definizione, una società che operi secondo tali principi deve abolire le forme indirette o occultate di dominio incorporate nel valore come forma sociale (inclusi denaro, mercati, salari, ecc.) e nelle forme di identità legale e illegale che ne derivano (cioè lo status di “cittadino” di un “paese” con diritti differenziali), così come le forme dirette di dominio espresse dallo Stato, dall’inclusione obbligatoria in unità familiari autoritarie, da pratiche patriarcali o xenofobe, ecc. Allo stesso modo, poiché implica una transizione di fase tra forme di organizzazione sociale fondamentalmente differenti, il comunismo deve emergere da una rottura rivoluzionaria con il vecchio mondo e non può essere raggiunto gradualmente attraverso mezzi evolutivi di riforma o sviluppo delle forze produttive. Da ciò deriva forse la linea di demarcazione più importante: quella che separa i comunisti da tutti coloro che temono, disprezzano o trattano come infantile il comportamento tumultuoso della folla nel momento dell’insurrezione, preferendo invece tattiche di protesta ordinate e “pacifiche” o qualche forma mitica di disciplina militante, come se le insurrezioni fossero operazioni chirurgiche piuttosto che sollevazioni di massa caotiche.</p>\n<p>In apparenza, ciò sembra porre un paradosso: se consideriamo l’unità come sinonimo di uniformità e quindi come opposta alla diversità o alla differenza, queste condizioni assumerebbero un carattere esclusivo, contrario allo spirito dell’ecumenismo. Ma ciò che qui si propone non è un’unità rigida o sovra-ordinata che annulli e omogeneizzi gli elementi secondari, bensì una misura necessaria di coerenza. Sebbene queste condizioni minime debbano essere mantenute per garantire un ambiente ecumenico che permetta la proliferazione di idee veramente comuniste, questo processo di restrizione è al tempo stesso generativo. Senza tale applicazione, idee “radicali” o “di sinistra” non comuniste, più vicine al senso comune dell’ideologia dominante, finirebbero rapidamente per diluire qualsiasi contenuto comunista. Pur rimanendo importante il dialogo con queste correnti vagamente “socialiste”, “abolizioniste” o “attiviste” — poiché le loro contraddizioni tendono a condurre una minoranza dei partecipanti più lucidi verso il comunismo — è ancora più importante mantenere una distinzione netta, rifiutando di liquidare il progetto comunista in questo tiepido radicalismo liberale. Ciò ci consente di stabilire le basi per la nostra stessa sperimentazione, permettendo ai partigiani comunisti di tentare diverse forme di intervento e di impegno, e di raccoglierne poi i risultati con chiarezza di mente.</p>\n<h2>Teoria del Partito</h2>\n<p>Quando parliamo di organizzazione comunista, non stiamo parlando di organizzazione in generale. Sebbene varie teorie dell’organizzazione in quanto tale — derivate dalla cibernetica, dalla biologia o persino dagli esempi di strutture di coordinamento usate in contesti aziendali o militari — possano certamente offrire spunti utili, esse mancano tuttavia di un elemento necessariamente trascendente: l’orientamento partigiano verso un’idea. L’essere partigiani richiede una teoria non semplicemente dell’organizzazione, ma dell’organizzazione di partito in senso specifico. Inoltre, per i comunisti, si tratta di una questione che può essere formulata solo attraverso una “teoria” del partito elaborata nella pratica: costruita continuamente a partire dalle lezioni pratiche apprese nelle lunghe storie del conflitto di classe, e costantemente reinserita in questo conflitto per essere verificata e ulteriormente affinata. Sebbene questa teoria possa, in un dato momento, essere raccolta e articolata da determinati pensatori, essa esprime in ultima analisi un’eredità collettiva continuamente re-imparata e reinventata attraverso l’azione della classe.</p>\n<h3>Il partito storico (invariante)</h3>\n<p>A un alto livello di astrazione, possiamo suddividere la teoria del partito in tre concetti distinti ma interconnessi. Il primo di questi, il partito storico, è anche il più ampio: esso comprende la somma delle forme apparentemente spontanee di disordini di massa che riemergono continuamente dalle lotte sui termini della riproduzione sociale. Se ne parla al singolare: esiste un solo partito storico che ribolle sotto la società capitalista in tutti i luoghi e in tutte le epoche, anche se diventa visibile solo nei momenti di sua eruzione. Marx si riferisce a questo come al “partito dell’anarchia”, poiché è così che viene trattato dal “partito dell’ordine”, che tenta di sopprimerlo, e dall’“antipartito”, che tenta di soffocarlo completamente<a href=\"https://www.infoaut.org/approfondimenti/teoria-del-partito#6070d6b7-16f2-4862-be57-3260312b91eb\">9</a>. Questo partito è sempre almeno debolmente rintracciabile nel ribollire delle lotte sulla riproduzione sociale. Tuttavia, le lotte sulla riproduzione sociale di per sé non esprimono un contenuto comunista e non assumono “naturalmente” un carattere partigiano. Al contrario: esse tendono a esprimere gli interessi determinati di identità socialmente modellate e, di conseguenza, la loro traiettoria più probabile è quella di sviluppare rivendicazioni relativamente limitate e rappresentative che, anche se espresse attraverso “movimenti sociali dal basso”, operano interamente all’interno del regno della politica convenzionale — chiedendo riforme ai poteri esistenti, appellandosi al sentimento pubblico o affermando gli interessi particolari di un segmento della classe contro altri.</p>\n<p>Le lotte sulla riproduzione sociale, prese da sole, vanno quindi comprese come forme espressive di coscienza politica, in cui la “soggettività” è ridotta alla mera rappresentazione della posizione sociale. Al contrario, l’orizzonte emancipatorio visibile nel movimento del partito storico emerge solo in eccesso rispetto alla rappresentazione, anche se nasce necessariamente da una specifica collocazione sociale (cioè dai conflitti e dalle configurazioni di potere peculiari di quel luogo). La soggettività rivoluzionaria è l’elaborazione di una universalità pratica in tensione con le proprie condizioni di emersione<a href=\"https://www.infoaut.org/approfondimenti/teoria-del-partito#6106e34e-ce31-4f42-9cee-2df9b8836cb9\">10</a>. Pertanto, l’esistenza del partito storico risulta più evidente quando le lotte sulla riproduzione sociale raggiungono una certa intensità, momento in cui esse assumono un carattere autoriflessivo che esonda dai limiti delle loro rivendicazioni iniziali. In termini convenzionali, è il punto in cui lotte singolari diventano moltiplici insurrezioni di massa. Queste rotture sociali eccessive possono anche diventare singolarità politiche, o ciò che il filosofo Alain Badiou chiama “eventi”, i quali deformano la trama di ciò che appare possibile in un determinato luogo, riorganizzando così le coordinate del paesaggio politico nel loro seguito<a href=\"https://www.infoaut.org/approfondimenti/teoria-del-partito#0bea2fc3-c096-4a9b-ab4a-55f835caeca3\">11</a>.</p>\n<p>Di per sé, il partito storico è una forza non del tutto soggettiva. Sebbene generi certamente forme di “coscienza di classe”, esso opera a un livello che può essere descritto al meglio come il subconscio della classe. Per questo motivo, spesso appare informe, indecifrabile e reattivo. Inoltre, l’intensità di una data reazione è spesso estremamente difficile da prevedere. Gli omicidi da parte della polizia, ad esempio, avvengono di continuo, ma solo alcuni casi — in sostanza identici a molti altri — generano insurrezioni di massa. Ciononostante, il movimento del partito storico è chiaramente connesso alle tendenze strutturali di lungo periodo in un determinato luogo e nella società capitalista nel suo insieme. Possiamo persino pensarlo come spinto in avanti dalla tensione intrinseca tra le identità sociali esistenti (la “coscienza politica” anti-emancipatoria delle lotte sulla riproduzione sociale e dei movimenti sociali) e la loro eccessiva sovra-espressione nell’evento.</p>\n<p>Ciò spiega gli alti e bassi del partito storico, determinati dalla confluenza di queste tendenze oggettive e dalla loro elaborazione soggettiva nel conflitto di classe, nonché la sua invarianza. Le leggi fondamentali della società capitalista non cambiano, e la crisi e la lotta di classe sono i mezzi attraverso cui questa società si riproduce. Per questo motivo, le lotte sulla riproduzione sociale sorgeranno sempre e, raggiunta una certa intensità, tenderanno inevitabilmente a traboccare dai propri limiti, generando eventi politici in cui il partito storico diviene visibile. Attraverso il suo conflitto con il mondo esistente, il partito storico proietta così in avanti un’immagine del comunismo in negativo. Questa immagine è invariante in due sensi. Primo: poiché la logica sociale di base della società capitalista è immutabile, anche le condizioni minime per la sua distruzione rimangono le stesse. Possiamo pensare a ciò come a un’invarianza teorica o strutturale. Secondo: il processo attraverso cui la soggettività rivoluzionaria prende forma è anch’esso invariante, nel senso che i comunisti si troveranno sempre ad affrontare gli stessi enigmi centrali e riceveranno risposte simili dalle forze dell’ordine sociale, dando luogo a un campo strategico che, nei suoi aspetti fondamentali, è identico a quello affrontato dalle forze rivoluzionarie del passato. Possiamo chiamarla un’invarianza pratica o soggettiva.</p>\n<p>La spoliazione alla radice dell’esistenza proletaria — resa evidente nelle lotte quotidiane per la riproduzione sociale — e la possibilità del potere proletario — resa visibile nell’eccesso politico dell’evento — si uniscono così per creare un’immagine potenziale, virtuale o spettrale del comunismo, sempre percepibile da alcuni partecipanti e non da altri, a seconda della combinazione di circostanze e temperamento. Tracciando i limiti di una determinata lotta, questi partecipanti finiscono per elaborare un disegno, un principio o una verità più ampi: l’idea invariante del comunismo. Per questa stessa ragione, gli eventi si aprono direttamente su una certa dimensione dell’assoluto, collegando tra loro insurrezioni di epoche e luoghi diversissimi all’interno della stessa eternità, che è essa stessa un riflesso, nel presente, del possibile futuro comunista.</p>\n<h2>Il partito formale (effimero)</h2>\n<p>I partiti formali rappresentano tentativi di elaborare questo schema dentro e oltre gli eventi, trasponendo quell’idea invariante nella stoffa effimera delle assemblee auto-coscienti di individui. Dei partiti formali si parla al plurale: esistono sempre molteplici partiti formali che operano simultaneamente, ciascuno tracciando la propria rotta secondo un metodo di navigazione a vista, elaborando così il modello o principio in direzioni distinte, che spesso si tirano l’una contro l’altra. Nessun singolo partito formale può mai essere considerato come “l’avanguardia” della classe nel suo insieme. Tuttavia, proprio come le onde che si infrangono rappresentano un moto fluido più profondo, il partito storico genererà sempre i propri distaccamenti d’avanguardia. Ogni partito formale ha dunque il potenziale di fungere da una delle molte avanguardie del partito storico. Queste avanguardie operano spesso lungo dimensioni differenti: alcuni partiti formali esprimono una comprensione teorica più avanzata e complessiva, altri possiedono un sapere tattico più raffinato, oppure semplicemente lasciano brillare il proprio spirito in battaglia — ogni atto coraggioso accende un nuovo fuoco di segnalazione che chiama la classe al combattimento.</p>\n<p>Questi partiti emergono di solito dall’eccesso autoriflessivo dell’evento, sebbene possano anche apparire in periodi intermedi in forme deboli, in particolare quando il livello complessivo di soggettività partigiana è elevato. Alla radice, un partito formale nasce ogni volta che gruppi di individui si uniscono con l’intento cosciente di espandere, intensificare e universalizzare ulteriormente un evento. I partiti formali spesso sopravvivono al picco del partito storico e, nel periodo intermedio tra le rotture sociali, possono tentare di elaborare la verità collettiva rivelata dall’evento, di preparare futuri sollevamenti, o (se ne hanno la capacità) di intervenire nelle condizioni esistenti per rendere più probabile l’emergere di nuovi eventi e assicurarsi che abbiano maggiori probabilità di superare i limiti precedenti. In questo senso, i partiti formali esprimono una forma debole o parziale di soggettività, o, più accuratamente, il processo iniziale e balbettante attraverso cui un soggetto rivoluzionario viene generato.</p>\n<p>La grande maggioranza dei partiti formali è costituita da piccoli raggruppamenti di orientamento pratico o tattico, che sorgono spesso da collettivi funzionali improvvisati nel pieno di una lotta: un comitato organizzativo in un’ondata di scioperi, una cucina comune in un’occupazione, gruppi di prima linea impegnati in scontri con la polizia, collettivi di studio e ricerca formati per comprendere meglio la lotta, o vari consigli di quartiere che immancabilmente emergono nel mezzo di un’insurrezione. Ma i partiti formali possono anche essere più grandi, più esplicitamente politici e persino “strategici” nel loro orientamento, purché conservino questo carattere partigiano. I gruppi tattici che non si dissolvono tendono in questa direzione. Di conseguenza, possono perfino evolversi in “partiti comunisti” nominali, ciascuno espresso come il partito comunista di un determinato luogo e spesso contrapposto ad altri “partiti comunisti” sovrapposti. Nessuno, tuttavia, è il partito comunista in quanto tale.</p>\n<p>Anche se può sembrare un paradosso, i partiti formali esistono sia che riconoscano la propria esistenza, sia che non lo facciano. In altre parole, i partiti formali descrivono anche raggruppamenti “informali” che potrebbero non considerarsi organizzazioni coerenti. Per esempio: gruppi di amici che si riuniscono ogni notte nel mezzo della lotta, sottoculture che partecipano all’insurrezione e vengono poi lacerate dalle sue conseguenze, e naturalmente i vari “gruppi di affinità” e “organizzazioni informali” che, ironicamente, tendono ad avere alcune delle forme di disciplina e di comando più rigorose e raffinate. Indipendentemente dalla loro presunta “informalità”, questi gruppi operano in realtà secondo formalità di costume, carisma e semplice inerzia funzionale.</p>\n<p>La differenza tra gruppi “informali” e “formali” non consiste dunque nel fatto che siano o meno partiti formali (entrambi lo sono), ma nel grado in cui questa formalità è un tratto esplicito e dichiarato dell’organizzazione. Allo stesso modo, il loro aspetto partigiano — l’impegno nell’elaborare la verità collettiva dell’evento in generale e nel superare i limiti di un dato evento — non ha nulla a che vedere con le loro dichiarazioni programmatiche. I partiti formali vengono invece messi alla prova, e mantengono o perdono il loro status di organizzazioni partigiane, quando si confrontano con nuovi eventi politici. Tali eventi mostrano se il partito ha mantenuto la propria fedeltà al progetto comunista, creando le condizioni in cui il suo atteggiamento e comportamento possono essere verificati contro l’“anarchia” scatenata da una data insurrezione. Si impegna nella nuova rivolta? E, se sì, la sua forma di intervento tende a deviare quella rivolta verso percorsi più conservatori? Oppure svolge una funzione pratica nel spingere la rivolta oltre i suoi limiti?</p>\n<p>Se viene trovato mancante, il partito formale precedente viene ridotto: non è più un partito, ma una mera organizzazione o, peggio ancora, un organo operativo del partito dell’ordine, ovvero dell’antipartito. Questa è una delle ragioni per cui il partito formale è sempre effimero. In quanto gruppi funzionali e spesso occasionali, i partiti formali tendono a sciogliersi spontaneamente quando non sono più necessari, oppure a cambiare forma, evolvendo da gruppi tattici coesi nel mezzo di un’insurrezione a un più amorfo ambiente sociale nel suo seguito. Nel frattempo, organizzazioni più grandi spesso conservano l’apparenza di essere un partito formale solo per fallire completamente alla prova dell’evento stesso; a quel punto, si ritirano nell’oscurità, sommerse dalle maree della storia, o si calcificano in gruppi settari che non svolgono più alcuna funzione pratica. Per la stessa logica, organizzazioni preesistenti possono improvvisamente assumere funzioni partigiane e diventare così partiti formali, siano esse state in precedenza esplicitamente politiche (gruppi abolizionisti, sindacati, società di mutuo soccorso) o solo marginalmente politiche (ultras calcistici, chiese, organizzazioni di soccorso in caso di disastri).</p>\n<p>Tuttavia, lo “scarto” dei partiti formali ormai ossificati è di per sé produttivo, poiché futuri partiti formali emergono proprio in opposizione a questi organi cristallizzati, esprimendo così forme più avanzate di soggettività. Per questo motivo, i partiti formali appena dissolti e quelli calcificati formano una sorta di struttura del suolo da cui possono emergere forme più complesse di vita politica. Comprendere tale complessità richiede quindi di operare distinzioni più granulari tra diverse forme di organizzazione (in particolare quelle apolitiche e pre-politiche più inclini ad assumere caratteristiche partigiane nel mezzo di un evento, o più utili per i partigiani nel relazionarsi con esse) e tra diverse specie di partito formale: il puramente tattico e occasionale, il gruppo militante “informale”, il gruppo militante “formale”, il sindacato radicale, la milizia di autodifesa, la cosiddetta “armata popolare”, il “partito comunista” nominale, ecc.</p>\n<p>La forma atomica dell’organizzazione partigiana è ciò che chiamo il “conclave comunista”. I comunisti nascono nel pieno degli eventi politici e spesso emergono da soli o, al massimo, in piccoli gruppi. Allo stesso modo, i comunisti spesso si incontrano l’un l’altro nel mezzo delle lotte e cominciano a coordinarsi in modo informale. Questi piccoli gruppi di comunisti possono essere chiamati “conclavi”, data la loro natura privata e in parte rituale — e, naturalmente, il fatto che siano organizzati in fedeltà a un progetto trascendente. Ovunque due o tre si riuniscano in quanto comunisti, lì esiste un conclave, indipendentemente dal fatto che essi si pensino o meno come tale. I conclavi operano principalmente per affinità. Alcuni poi elaborano questa affinità in forme più strutturate di divisione del lavoro o in subculture informali più ampie. Spesso, i conclavi fungono da seme per partiti formali più articolati.</p>\n<p>Anche quando emergono progetti partigiani formali, tuttavia, i conclavi persistono dentro e attraverso di essi. Questi legami di affinità informale sono essi stessi importanti partiti formali. Servono a colmare il divario tra organizzazioni partigiane e non partigiane, a integrare più densamente i progetti formali partigiani e a fornire resilienza e ridondanza quando le organizzazioni formali si sforzano o si frammentano. In altre parole, piccoli partiti formali esisteranno sempre all’interno del corpo di partiti formali più complessi. Informalità e formalità, spontaneità e mediazione, opacità e trasparenza non sono opposte. Nessuna delle due può essere privilegiata sull’altra, né eliminata del tutto. Conclavi segreti esisteranno (devono e dovrebbero esistere) all’interno di organizzazioni comuniste formali con adesione trasparente, e conclavi ancora più segreti esisteranno all’interno del conclave stesso.</p>\n<p>Teoria, invenzione tattica e cameratismo si forgiano in questi spazi oscuri e intimi, prima di essere elaborati in sedi più aperte attraverso discussione, dibattito ed esperimento trasparenti. Sebbene un conclave possa essere visibile dall’esterno, rimane comunque un’istituzione relativamente opaca. Da un lato, ciò rappresenta sempre una minaccia per l’organizzazione più ampia, nella misura in cui consente manovre occulte e lotte di potere segrete. Dall’altro lato, questa stessa privacy è ciò che permette al conclave di essere sperimentale e creativo. I partiti formali più complessi devono essere progettati per difendersi e, al tempo stesso, accogliere la persistenza di gruppi relativamente opachi al loro interno, e idealmente trarre da questi organi una fonte di vitalità. Sebbene questi conclavi possano talvolta essere integrati in fazioni aperte all’interno di organizzazioni più grandi, non sono sinonimi di essi e spesso sono allineati per fattori contingenti (come un’esperienza condivisa di lotta) piuttosto che per accordo teorico. Essi precedono dunque il lavoro di fazione, e una singola fazione include probabilmente molteplici conclavi.</p>\n<h2>Il partito comunista (eterno)</h2>\n<p>Il partito comunista emerge dall’interazione tra il partito storico e i molteplici partiti formali che esso genera, comprendendo ed eccedendo entrambi. A un certo punto, una combinazione di fattori strutturali causa una turbolenza crescente all’interno del partito storico. Nel frattempo, la forza soggettiva debole o parziale dei vari partiti formali, uniti dalla volontà o dalle circostanze, riesce infine a intervenire nuovamente nelle condizioni circostanti, rivitalizzando ulteriormente il partito storico che li aveva generati. Il risultato è una forma emergente di organizzazione che opera su una scala del tutto diversa rispetto alle insorgenze contingenti del partito storico o alle attività provvisorie, tattiche e largamente localizzate (anche se di ampia portata) dei partiti formali. Il partito comunista è singolare, ma al tempo stesso molteplice.</p>\n<p>In quanto ambiente espansivo di partigianeria sempre più organizzata, il partito comunista non è mai il nome di un particolare e ufficiale “Partito Comunista” operante in qualche parte del mondo. Sebbene i molti “partiti comunisti” con la maiuscola siano spesso elementi importanti del “partito comunista” con la minuscola, quest’ultimo non può essere ridotto ad essi. Inoltre, è sempre un grave errore strategico tentare di subordinare il partito comunista in quanto tale agli interessi di un singolo Partito Comunista (anche se questo Partito Comunista è giunto a rappresentare una locale ondata rivoluzionaria). Il partito comunista può essere concepito al meglio come una sorta di “meta-organizzazione”, che da un lato favorisce l’elaborazione di nuovi partiti formali, e dall’altro stimola ulteriormente la vitalità del partito storico che scorre al di sotto. È dunque possibile parlare del partito comunista come di un “ecosistema partigiano”, nella misura in cui l’interazione tra il partito storico e i molti partiti formali radicati in esso crea letteralmente un territorio partigiano, che poi, come mezzo per successive organizzazioni, pone i propri vincoli e incentivi emergenti.</p>\n<p>Ma questa immagine del partito come “ecosistema” è, in realtà, ideologica. La metafora ecologica, infatti, è cara alla filosofia politica liberale proprio per la sua presunta logica “orizzontale”, che sembra replicare le (altrettanto presunte) operazioni “orizzontali” del mercato. In questo caso, tuttavia, essa non coglie l’intero quadro: il partito comunista non è un ecosistema di lotte che si espandono ciecamente nella storia. Esso è piuttosto il punto in cui la soggettività debole visibile nel partito formale si sublima in una soggettività forte, adeguata al compito della rivoluzione. Questa soggettività rivoluzionaria oltrepassa le singole organizzazioni, ed è essa stessa organizzata, intenzionale, relativamente auto-cosciente (anche se ciò dipende dalla posizione di ciascuno al suo interno), e distribuita in modo diseguale nella sua geografia e nella sua composizione demografica.</p>\n<p>Tradizionalmente, il partito comunista è stato descritto tanto nel linguaggio eccessivamente vago del “movimento comunista internazionale”, quanto in quello troppo ristretto di una data “internazionale”, cui viene assegnato un numero d’ordine nella sequenza storica. In definitiva, esso può essere visto come situato tra l’informe vaghezza di un ecosistema o movimento e la struttura rigida e capitolare delle varie iterazioni delle internazionali formali e federative. Tuttavia, è anche più esteso di entrambe le forme, nella misura in cui le sue reali capacità organizzative risiedono al di fuori sia del vasto “movimento comunista” sia delle strette federazioni dei “Partiti Comunisti”. Esse si misurano, invece, nella loro relazione con le specifiche associazioni consiliari o deliberative che emergono dalla classe nel mezzo di un’insurrezione e che iniziano a prendere misure comuniste — che ciò sia o meno loro imposto — dando così forma alle comuni che (se sopravvivono) diventano il cuore e il motore della sequenza rivoluzionaria. Le comuni possono emergere, tuttavia, solo quando il circuito tra i partiti formali e il partito storico è ben stabilito, creando un ambiente soggettivo nel quale forme deliberative, espropriative e trasformative di associazione libera divengono un prodotto organico dell’attività di classe.</p>\n<p>Come l’evento, anche il partito comunista può emergere, cadere in eclissi e poi riemergere in un momento successivo — ma è sempre lo stesso partito comunista, legato da un filo rosso alle sue precedenti incarnazioni. La sua crescita estensiva (geografica, demografica) e intensiva (organizzativa, teorica, spirituale) costituisce essa stessa l’onda della rivoluzione che dà inizio al processo di costruzione comunista. Analogamente al partito formale, il partito comunista può apparire calcificato, decadente o infedele al progetto comunista, come accadde quando i partiti socialdemocratici della Seconda Internazionale si trasformarono in campioni nell’arte del governo riformista e della guerra di Stato. In tali situazioni, tuttavia, il partito comunista non si calcifica realmente, ma viene eclissato.Un’eclissi può essere causata da molteplici fattori, ma è sempre segnalata dal fallimento dei partiti formali che un tempo componevano il partito comunista nel mantenere la loro fedeltà al progetto. Per questo motivo, la riemersione esplosiva del partito comunista si sviluppa spesso in opposizione ai resti ossificati del passato, come avvenne quando la Terza Internazionale emerse da una serie di ammutinamenti, insurrezioni e rivoluzioni che inizialmente tentarono di emulare la costruzione di partito della Seconda Internazionale, ma furono infine costrette a elaborarsi in opposizione a tale eredità.</p>\n<p>Il partito comunista si trova da tempo in un periodo di eclissi e, sebbene vi siano segni della sua riemersione, non si può ancora dire che esista in forma sostanziale. Ancora una volta: il partito in quanto tale non è la mera somma delle attività “di sinistra” di un dato momento, ma una forma di sovra-soggettività che sussiste solo nella conflittualità incendiaria con il mondo sociale esistente, fungendo da passaggio attraverso il quale il comunismo può essere elaborato come realtà pratica. Il partito comunista non è, dunque, una semplice aggregazione caotica di interessi minori, ma rappresenta il fiorire materializzato della ragione umana, necessario affinché la specie possa amministrare coscientemente la propria struttura sociale, che è al tempo stesso il suo metabolismo sociale con il mondo non umano<a href=\"https://www.infoaut.org/approfondimenti/teoria-del-partito#9eebd767-ad5c-45b7-a889-44bdab65f2e7\">12</a>. Per questo motivo, possiamo parlare del partito comunista come del cervello sociale del progetto partigiano, e persino come della camera di gestazione della società comunista stessa.</p>\n<p>Il partito comunista è dunque eterno, nel senso che costituisce la forma larvale di un corpo immortale: la fioritura della ragione e della passione all’interno di una specie autocosciente che coordina consapevolmente la propria attività come sistema<a href=\"https://www.infoaut.org/approfondimenti/teoria-del-partito#b233cff0-c7cf-4154-a7cc-461dfc818660\">13</a>. In altre parole, il partito comunista è l’unica arma capace di distruggere davvero la società di classe — annullando la millenaria lotta tra semplice egualitarismo e dominio sociale, sussumendo entrambi sotto un principio superiore di prosperità — ed è anche, attraverso questa stessa distruzione, il veicolo mediante il quale la verità rivelata dal partito storico e elaborata dalla moltitudine di partiti formali fiorisce in una nuova era di esistenza materiale, che sostiene un metabolismo sociale razionale su scala planetaria.</p>\n<hr>\n<p><strong>NOTE:</strong></p>\n<ol>\n<li>\n<p>Per una critica simile di questo approccio, applicata a un esempio concreto, si veda: Jasper Bernes, “What Was to Be Done? Protest and Revolution in the 2010s” (Cosa bisognava fare? Protesta e rivoluzione negli anni 2010), The Brooklyn Rail, giugno 2024. Disponibile online <a href=\"https://brooklynrail.org/2024/06/field-notes/What-Was-To-Be-Done-Protest-and-Revolution-in-the-2010s\">qui</a>. <a href=\"https://www.infoaut.org/approfondimenti/teoria-del-partito#403aabcc-4ae0-4ecf-935f-b813935b1c23-link\">↩︎</a></p>\n</li>\n<li>\n<p>Forse ancora più significativa è la domanda sul perché, anche quando questi individui e le organizzazioni a loro affiliate hanno apparentemente “conquistato il potere” attraverso le elezioni sulla scia della rivolta (come nei casi di Syriza, Podemos o del governo Boric in Cile), non siano poi riusciti ad attuare alcun cambiamento sociale significativo. In realtà, la deviazione della rivolta popolare verso campagne elettorali ha quasi universalmente funzionato come una forza repressiva, contribuendo a disintegrare le esigue forme di potere proletario che stavano emergendo al di fuori della sfera istituzionale. Ciò avviene indipendentemente dalle preferenze politiche o dalle intenzioni dei singoli leader. <a href=\"https://www.infoaut.org/approfondimenti/teoria-del-partito#1f250737-acc6-4ed8-af1d-46cf08d8f772-link\">↩︎</a></p>\n</li>\n<li>\n<p>Per una panoramica dell’idea, cfr.: David Kilcullen, Out of the Mountains: The Coming Age of the Urban Guerrilla, Oxford: Oxford University Press, 2015, pagg. 124-127. <a href=\"https://www.infoaut.org/approfondimenti/teoria-del-partito#826ccfd2-a413-4fbb-8b11-0b7e11a9b1fe-link\">↩︎</a></p>\n</li>\n<li>\n<p>Il concetto di “simbolo” (N.d.T. <em>sigil</em> nella versione originale) è un’elaborazione del “meme con forza” sviluppato da Paul Torino e Adrian Wohlleben nel loro articolo “Memes with Force: Lessons from the Yellow Vests” (Mute Magazine, 26 febbraio 2019; online qui), e ulteriormente ampliato in Adrian Wohlleben, “Memes without End”, Ill Will, 17 maggio 2021 (disponibile online <a href=\"https://illwill.com/memes-without-end\">qui</a>). <a href=\"https://www.infoaut.org/approfondimenti/teoria-del-partito#844356f4-e6ca-4e34-8059-15030cbeb3af-link\">↩︎</a></p>\n</li>\n<li>\n<p>L’uso di un esempio tratto dalla destra non è casuale in questo caso, poiché le organizzazioni di destra si sono dimostrate particolarmente abili nell’applicare questa logica negli ultimi decenni. Una delle ragioni dell’ascesa della destra è proprio il fatto che questo tipo di leadership viene spesso rifiutata senza mezzi termini da coloro che si collocano “a sinistra”, che la considerano un’imposizione intrinsecamente autoritaria sullo slancio spontaneo della classe, piuttosto che una dinamica autoriflessiva prodotta proprio da quello slancio. Il momento fugace viene così perso e i simboli sono lasciati a bruciare da soli. Esploro le ramificazioni di questo problema per la politica negli Stati Uniti in <em>Hinterland: America’s New Landscape of Class and Conflict</em> (Reaktion, 2018) ed esamino lo stesso dilemma a Hong Kong nei capitoli 6 e 7 di <em>Hellworld: The Human Species and the Planetary Factory</em> (Brill, 2025). <a href=\"https://www.infoaut.org/approfondimenti/teoria-del-partito#a6ac2243-3209-4224-af05-58e099ec4a8e-link\">↩︎</a></p>\n</li>\n<li>\n<p>N.d.T. Nel testo originale il termine utilizzato era <em>subsistence</em>, sussistenza in italiano. Abbiamo scelto di adottare come traduzione “riproduzione sociale” che è un concetto più usuale nel dibattito italiano. I due termini non sono esattamente sovrapponibili: nella letteratura marxista di tradizione anglosassone <em>means of subsistence</em> (mezzi di sussistenza) sono gli elementi alla base della riproduzione della forza lavoro. Il concetto di <em>riproduzione sociale</em> è leggermente più ampio, ma ci sembra che calzi comunque nelle argomentazioni dell’autore. Ci si perdoni questa piccola forzatura. <a href=\"https://www.infoaut.org/approfondimenti/teoria-del-partito#362c9b2e-3446-4155-ae98-d6826a6e4bd6-link\">↩︎</a></p>\n</li>\n<li>\n<p>Il progetto partigiano si riferisce ai tentativi in corso di organizzare una qualche forma di soggettività rivoluzionaria collettiva orientata verso fini comunisti. In altre parole, fa riferimento sia al passato che al futuro della lotta per emancipare l’umanità dalle catene storiche della società di classe e inaugurare un futuro comunista. È quindi vagamente sinonimo di “organizzazione comunista” o “movimento comunista”. <a href=\"https://www.infoaut.org/approfondimenti/teoria-del-partito#f0458832-5a4b-4b79-ac9b-966a3043cc53-link\">↩︎</a></p>\n</li>\n<li>\n<p>Anche all’interno delle rivolte politiche di massa che superano i limiti della sussistenza espressi sotto forma di interessi concreti, persiste comunque una tensione tra questo eccesso e le sue ragioni espressive. Sfruttando questa tensione a favore dell’espressività, queste fratture politiche vengono soppresse e riassorbite nello status quo. <a href=\"https://www.infoaut.org/approfondimenti/teoria-del-partito#969e3cd4-f140-4825-aa32-608e00235192-link\">↩︎</a></p>\n</li>\n<li>\n<p>Marx parla del «Partito dell’Anarchia» e del «Partito dell’Ordine» in una serie di articoli scritti per la Neue Rheinische Zeitung nel 1850, che sarebbero stati poi raccolti in un libro, <em>Le lotte di classe in Francia: 1848-1850</em>, pubblicato da Engels nel 1895 (disponibile online <a href=\"https://www.marxists.org/archive/marx/works/1850/class-struggles-france/index.htm\">qui</a>). In questa versione cartacea, i termini compaiono nel capitolo 3. Gli stessi termini ricompaiono in opere successive, come <em>Il diciotto brumaio di Luigi Bonaparte</em> del 1852. Il termine “anti-partito” è una mia aggiunta, introdotta in <em>Hinterland</em> (selezioni disponibili <a href=\"https://illwill.com/print/oaths-of-blood-oaths-of-water-phil-a-neel\">qui</a>). <a href=\"https://www.infoaut.org/approfondimenti/teoria-del-partito#6070d6b7-16f2-4862-be57-3260312b91eb-link\">↩︎</a></p>\n</li>\n<li>\n<p>Questo quadro teorico è tratto dall’opera del filosofo politico Michael Neocosmos. Si veda il suo Thinking Freedom in Africa: Toward a Theory of Emancipatory Politics, Wits University Press, 2016. <a href=\"https://www.infoaut.org/approfondimenti/teoria-del-partito#6106e34e-ce31-4f42-9cee-2df9b8836cb9-link\">↩︎</a></p>\n</li>\n<li>\n<p>Tuttavia, la natura al tempo stesso universale e aleatoria dell’evento rende difficile descrivere questo riassetto delle coordinate. Ad esempio, è chiaro praticamente a chiunque che «tutto è cambiato» dopo la rivolta di George Floyd, eppure sarebbe difficile per chiunque spiegare esattamente in che modo le cose siano cambiate o indicarne un singolo esempio. <a href=\"https://www.infoaut.org/approfondimenti/teoria-del-partito#0bea2fc3-c096-4a9b-ab4a-55f835caeca3-link\">↩︎</a></p>\n</li>\n<li>\n<p>Per ulteriori approfondimenti su questo argomento, consultare: Phil A. Neel e Nick Chavez, “Forest and Factory: The Science and Fiction of Communism”, Endnotes, 2023. Disponibile online <a href=\"https://endnotes.org.uk/posts/forest-and-factory\">qui</a>. <a href=\"https://www.infoaut.org/approfondimenti/teoria-del-partito#9eebd767-ad5c-45b7-a889-44bdab65f2e7-link\">↩︎</a></p>\n</li>\n<li>\n<p>Più rigorosamente: l’autorealizzazione della “specie” come soggetto, al di là del suo status di apparente fatto biologico che in realtà esprime l’unità materiale dell’attività produttiva umana nella società capitalista. Si tratta della realizzazione, nella pratica, di ciò che il geologo sovietico Vladimir Vernadsky (divulgatore del termine ‘biosfera’) una volta definì speculativamente “noosfera”. L’idea è approfondita in modo più dettagliato in Neel, <em>Hellworld</em>, capitolo 2. <a href=\"https://www.infoaut.org/approfondimenti/teoria-del-partito#b233cff0-c7cf-4154-a7cc-461dfc818660-link\">↩︎</a></p>\n</li>\n</ol>\n<hr>\n<p><strong><em>Phil A. Neel</em></strong> <em>è un geografo comunista ed autore di diversi libri e saggi. La sua prima opera “Hinterland. America’s New Landscape of Class and Conflict”</em> <em>è una delle più interessanti ricostruzioni della relazione tra catene del valore, geografia politica e composizione di classe negli Stati Uniti che hanno portato alla prima elezione di Donald Trump.</em> <em>In Italia è stato pubblicato di recente da Porfido Edizioni</em> <a href=\"https://infoaut.org/culture/immaginare-il-comunismo-oggi\">“<em>La foresta e la fabbrica. Contributi ad una fantascienza del comunismo</em>“</a> <em>con co-autore Nick Chavez</em>. <em>Abbiamo avuto l’occasione di fare una lunga intervista con Neel lo scorso dicembre dal titolo “Un pugno di odio grondante”</em>, <em>la trovate</em> <a href=\"https://infoaut.org/approfondimenti/un-pugno-di-odio-grondante-intervista-a-phil-a-neel\"><em>qui</em></a><em>.</em></p>\n<p>Immagini di <a href=\"https://artblart.com/tag/rene-burri-a-retrospective/\"><em>René Burri</em></a></p>",
    "excerpt": "Abbiamo tradotto questo importante articolo di Phil A. Neel apparso su Ill Will che tratta della teoria del partito.",
    "audio": "/assets/articolo_podcast_politica_lento.mp3",
    "audio_chunks": "/assets/articolo_podcast_politica_lento_segments.json"
  }
]